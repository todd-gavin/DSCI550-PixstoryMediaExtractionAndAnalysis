In che modo gli esseri umani sono legati al cibo? Cosa implica produrre alimenti per un numero esponenziale di consumatori; o cacciare e pescare solo a fronte del proprio fabbisogno? Che fare quando l’eccessiva disponibilità di cibo per alcuni spinge altri ai margini della società, e cosa si prospetta in un futuro in cui la sfida sarà quella di nutrire quasi 10 miliardi di persone?
 
Parte da questi interrogativi Yeast Photo Festival, nuovo festival internazionale che unisce fotografia, cibo e arti visive, nato per ripensare il rapporto tra uomo e ambiente, che si terrà in Puglia dal 23 luglio al 18 settembre, in provincia di Lecce, nel borgo salentino di Matino.
 
In programma mostre, dibattiti, concerti e tavole rotonde per una riflessione su nutrimento e identità, tradizione e impatto ambientale, stili di vita e climate change, con la direzione generale di Flavio & Frank e Veronica Nicolardi, e la curatela di Edda Fahrenhorst.
 
L’evento è organizzato dalle associazioni culturali Besafe e ONTHEMOVE, con il patrocinio di Regione Puglia, Presidenza del Consiglio Regionale di Puglia, Puglia Promozione, Comune di Matino, main sponsor Banca Popolare Pugliese, Gianel.
 
Food is Identity: questo è il filo che connette 8 mostre per 14 artisti internazionali in esposizione in 5 spazi inusuali: il Palazzo Marchesi del Tufo, la Chiesa della Pietà, l’aranceto Canale Universo, l’ex macelleria “NAU” e il Frantoio Ipogeo di via Carlo Alberto.
 
L’inaugurazione con la conferenza di avvio lavori e l’opening del percorso espositivo si terrà venerdì 22 luglio alle ore 18.30 al Palazzo Marchesale. Tra i fotografi e fotoreporter ospiti Aleksey Kondratyev (Kirghizistan - Financial Times, CNN, Der Spiegel, The New York Times, Vogue e National Geographic), Gabriele Galimberti (Italia - World Press Award per i Ritratti, James Beard Foundation Award), Marie Hald (Danimarca - Portraits del World Press Photo Award), Flavio & Frank (Italia), Gabriele Surdo (Italia), Jean-Marc Caimi & Valentina Piccinni (Italia - Francia) e Franck Vogel (Francia).