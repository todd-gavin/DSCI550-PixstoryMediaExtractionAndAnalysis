Roberto Mancini è pronto a ritornare sulla panchina della nazionale in vista delle prossime sfide, prima tra tutte quella con l'Argentina del primo giugno valida per la Finalissima 2022 tra le vincitrici della Coppa America e dell'Europeo. In questi giorni il ct ha visto una cinquantina di giocatori a Coverciano, alcuni dei quali faranno parte della Nazionale del futuro, del gruppo che Mancini deve costruire per ripartire dopo l'amara eliminazione nei playoff del Mondiale.

"I tre giorni di stage sono stati ottimi, abbiamo visto più di 50 giocatori e quasi tutti bravi, con un grande futuro", ha detto in conferenza stampa, "Se la Nazionale può tornare al centro dei piani? Credo che il fatto che si possa lavorare coi giovani durante la settimana, durante l'anno, sia una cosa positiva. Forse a marzo si poteva fare qualcosa di più, ma ciò che accadrà in futuro non lo so. Non si può preparare una gara così importante in un giorno, ecco".

Europeo e mancata qualificazione al Mondiale. Tutto in pochissimi mesi. Mancini ha mai pensato alle dimissioni? "Uno può pensare a volte, così. Ma poi dopo la Nazionale è così importante, e la gioia è stata così grande, che vale la pena aspettare. Quando si vince con la Nazionale è qualcosa totalmente differente, poi nella vita mai dire mai. Ogni allenatore quando vince è amato e quando non vince molto meno. Io vedo che la gente ha ancora in mente l'Europeo, quindi la maggior parte delle persone che ho incontrato mi ha confortato. Quello ha mitigato un po' la delusione della mancata qualificazione, ma la differenza è che la mancata qualificazione è immeritata. Dobbiamo ripartire ed essere più forti di prima".