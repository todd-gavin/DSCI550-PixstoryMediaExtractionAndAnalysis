Lunedì 15 agosto Yōkai sarà eccezionalmente aperta per l’intera giornata, dando vita ad un lungo fine settimana a tema Yōkai. Sarà possibile trascorrere un Ferragosto mostruoso visitando l’esposizione e ammirando le straordinarie opere esposte tra xilografie, rari libri antichi, abiti storici, armi tradizionali, preziosi manufatti e molto altro. Solo per Ferragosto, i visitatori riceveranno in omaggio un poster ufficiale della mostra con la poesia del “Congedo del Samurai”.
Domenica 21 agosto, in occasione dell’ultimo giorno di apertura di Yōkai, sarà invece possibile partecipare ad una visita guidata accompagnati dal curatore dell’esposizione, Paolo Linetti, che sarà inoltre lieto di firmare le copie dei suoi libri ai visitatori. Le visite guidate, nel corso dell’intera giornata, saranno tre e cominceranno rispettivamente alle 11.30, alle 15.00 e alle 17.00. Per partecipare si dovrà pagare un sovrapprezzo pari a € 6,00 a persona oltre al costo del biglietto di mostra. I gruppi potranno raggiungere il numero massimo di 20 persone ciascuno.
Sempre domenica 21 agosto, dalle 15 alle 20, tornerà infine a grande richiesta il Role Play “Yōkai”, creato da Moreno Pollastri, un gioco entusiasmante, molto apprezzato da grandi e piccoli e adatto a chiunque ami l’avventura. Lo scopo è quello di immedesimarsi nei mostri della cultura giapponese partecipando attivamente con combattimenti e piani diabolici al fine di farsi coinvolgere totalmente in questo mondo magico. Se non vi siete mai chiesti cosa fareste nei panni di un Kappa dal muso di scimmia o dentro il sensuale corpo mutaforma di una Kitsune, questa potrebbe essere l’ultima occasione per scoprire di cosa sareste capaci. La partecipazione è gratuita, non comprende la visita alla mostra e non è prevista la prenotazione.