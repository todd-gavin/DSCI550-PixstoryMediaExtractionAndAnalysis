La definizione di "diritto del lavoro" è più problematica di quanto possa sembrare a prima vista. Il
genitivo potrebbe indurre alla conclusione che il diritto del lavoro concerna il complesso delle regole
giuridiche che presiedono allo svolgimento di quella attività umana che è il lavoro, senza specificazioni.
Non è così, invece. L'esperienza quotidiana insegna che le forme giuridiche nelle quali viene prestata
un'attività lavorativa possono essere molteplici, e il diritto del lavoro si occupa soltanto di alcune di
esse. La più importante e nota, oltre che consistente in termini quantitativi, è senz'altro quella del
lavoro subordinato o dipendente, ma non certo secondaria è quella del lavoro autonomo o
professionale. In lavoro può essere prestato, altresì, all'interno di contratti di società (come
l'associazione in partecipazione), o reso in forma volontaria o comunque gratuita. Difficile è anche la
situazione del lavoro di cura delle persone, molto spesso svolta da badanti e soggetti esterni, altre volte
dai familiari, comportando lavoro casalingo, in aggiunta ad attività ordinarie di lavoro. Di quale lavoro si
occupa il diritto del lavoro? A poter dare risposte non è tanto la filosofia del lavoro, quanto la storia,
ossia i percorsi storici in virtù dei quali soltanto alcune forme di lavoro, e non altre, sono state prese in
considerazione dal diritto, e prima ancora dall'azione sindacale. È in quei processi storici che trova
agevole spiegazione il fatto che, tanto sul versante del sindacalismo, quanto su quello della legislazione
a tutela del lavoro, la figura sociale che il diritto del lavoro ha preso a riferimento, pressoché unico, sia
stato il "lavoratore subordinato", che rappresenta, da sempre, l'ossatura del lavoro delle imprese.
Questo dato di identità originario si è conservato nel corso dei decenni, nel senso che quel vasto
complesso normativo che va sotto il nome di diritto del lavoro si caratterizza per il fatto di riferirsi non a
tutte le categorie di lavoro, ma esclusivamente ai lavoratori subordinati.