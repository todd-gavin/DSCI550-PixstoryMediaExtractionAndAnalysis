Arek Milik torna in Italia con la maglia della Juventus. L'attaccante ex Napoli, il cui nome era stato avvicinato ai bianconeri già lo scorso anno, arriva a Torino dal Marsiglia a titolo temporaneo per 800mila euro, più altrettanti di bonus. Il riscatto finale non è obbligatorio né condizionato, la Juventus nel caso verserà 7 milioni di euro più eventuali due di bonus al raggiungimento di determinati obiettivi sportivi. Il polacco ha salutato così la sua nuova avventura: "Sono molto emozionato perché è un bellissimo giorno per me. Ho firmato con un grande club e una grande squadra, uno dei club più grandi che esistono. Sono felice anche di essere tornato in Italia, dove sono già stato quattro anni. A Marsiglia, in un’altra lega e con un altro modo di giocare, è stata una bella esperienza, mi sono trovato bene lì. Ma mi è mancata l’Italia e sono contento di tornare". Milik ha scelto la maglia numero 14, un omaggio a uno dei suoi grandi idoli nonché ex bianconero Thierry Henry.