E' un vero peccato ma ormai è ufficiale: Nadal si ritira da Wimbledon a causa dello strappo addominale che lo tormenta da qualche giorno e che si è acutizzato nel match dei quarti di finale. Il tennista maiorchino, che in un primo momento si pensava potesse giocare nonostante l'infortunio, ha annunciato la sua decisione nella serata di ieri in una conferenza stampa. "Come potete immaginare sono qui per ritirarmi", ha subito comunicato ai giornalisti.

Poi ha spiegato la situazione: "Ho una lesione agli addominali. Penso che non abbia senso andare in campo, anche se ci ho provato spesso nella carriera, ma se continuo a giocare l’infortunio sarà sempre peggiore. Ho preso questa decisione perché credo di non poter vincere due partite. Non posso servire e non posso fare i movimenti necessari". Lo strappo agli addominali è di 7 millimetri: il che non gli ha impedito di vincere i quarti, ma non riuscirebbe a giocare come vorrebbe la semifinale e soprattutto la finale dove avrebbe potuto incontrare Djokovic.

Ci ha provato Nadal a rimanere in gioco: "Ho avuto dei problemi agli addominali da circa una settimana, ma le cose erano più o meno sotto controllo. Ma ieri è stato il giorno peggiore. Sinceramente durante la settimana ho fatto dei test per vedere come le cose si evolvevano. E dopo il match di ieri questa piccolissima lesione che avevo lì da qualche giorno è diventata molto più grande". Svanisce la possibilità per lui di vincere il Grande Slam.