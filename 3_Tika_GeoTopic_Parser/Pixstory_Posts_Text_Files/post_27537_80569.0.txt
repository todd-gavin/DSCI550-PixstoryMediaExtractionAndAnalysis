Dopo la deludente presentazione della Red Bull andata in scena ieri, i tifosi della Formula 1 hanno avuto pane per i propri denti. L’Aston Martin AMR22, svelata oggi in Inghilterra, non è un rendering 3D né tantomeno un “manichino” tale e quale alla monoposto base che gli organizzatori del campionato avevano presentato lo scorso luglio per darci un esempio di come sarebbero state le auto del 2022. Con la sua livrea verde metallizzato, un marchio di fabbrica della casa e alcune soluzioni interessanti, possiamo dire che è proprio il team di Sebastian Vettel e Lance Stroll il primo a proiettarci nella nuova era della Formula 1, quella delle auto che torneranno a sfruttare l’effetto suolo. Sarà anche veloce? Dovremo aspettare qualche giorno per scoprirlo (ma domani sarà già in pista a Silverstone per un primo collaudo). Di certo la AMR22 è davvero bellissima…

Foto: Aston Martin Aramco Cognizant F1 Team