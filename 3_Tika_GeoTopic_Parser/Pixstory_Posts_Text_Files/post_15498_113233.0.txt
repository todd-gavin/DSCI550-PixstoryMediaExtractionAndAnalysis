IL VOLO vince lo share di sabato sera con la replica in prima serata su Rai 1 del concerto-evento dall’Arena di Verona in onore del Maestro ENNIO MORRICONE, conquistando 2.799.000 spettatori (share 23,2%).
Questa è la terza volta che il concerto viene trasmesso su Rai 1! Un successo che si somma quindi al grande risultato ottenuto sia nella replica di novembre 2021, sia nella diretta televisiva di giugno 2021, con la quale aveva vinto la prima serata con il 25,8% di share, conquistando 4.702.000 telespettatori e segnando un record per un evento musicale italiano.
 
Il live, tenutosi all’Arena di Verona il 5 giugno 2021, ha visto alternarsi alla conduzione Piero Barone, Ignazio Boschetto e Gianluca Ginoble, accompagnati da Marco Giallini e Laura Chiatti. La scaletta si è aperta con “L’estasi dell’oro”, celebre brano del Maestro per la colonna sonora del film “Il buono, il brutto e il cattivo”, passando per “Se” dal film “Nuovo cinema Paradiso”, “E più ti penso” da “C’era una volta in America” e molti altri indimenticabili brani. Il Volo ha fatto ascoltare anche alcuni dei brani più amati del proprio repertorio, da “Grande amore” alla cover di “My way”. L’Orchestra Regionale Filarmonia Veneta è stata diretta dal Maestro Marcello Rota, con la partecipazione speciale in alcuni brani del Maestro Andrea Morricone.
“IL VOLO - Tributo a ENNIO MORRICONE” è un progetto di Michele Torpedine ed è prodotto da Friends & Partners e MT Opera & Blues in collaborazione con Arena di Verona Srl.
 
Il trio è attualmente in tour nelle principali città europee e tornerà in Italia da fine luglio, dopo una partenza straordinaria a giugno che ha fatto registrare sold out all’Arena di Verona e al Teatro Antico di Taormina.