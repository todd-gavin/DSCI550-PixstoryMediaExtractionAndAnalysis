Dopo lo scudetto vinto col Milan, Zlatan Ibrahimovic si è sottoposto a un intervento chirurgico al ginocchio sinistro, un tentativo estremo di prolungare ulteriormente la sua carriera. Il quasi 41enne svedese è stato operato a Lione dal dottor Bertrand Sonnery-Cottet. Il Milan ha rilasciato un comunicato in cui si spiega che l'intervento era programmato da tempo, specificando l'obiettivo dell'operazione: "Risolvere definitivamente l’instabilità dell’articolazione attraverso la ricostruzione del legamento crociato anteriore, con rinforzo laterale e riparazione meniscale". L'artroscopia è perfettamente riuscita e i tempi di recupero sono stimati in 7-8 mesi.