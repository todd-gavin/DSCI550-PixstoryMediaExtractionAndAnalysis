Dopo aver trionfato alle Olimpiadi di Tokyo, Massimo Stano ha vinto anche il titolo italiano nei 20 chilometri di marcia. Lo ha fatto nella sua Puglia, ad Alberobello, attaccando negli ultimi tre chilometri per assicurarsi la prima posizione e così è stato. Il tutto ad appena otto giorni dal successo di Dudince, in Slovacchia, sui 35 chilometri.

In Puglia Stano ha concluso la marcia in 1h21:21. Sulla stessa distanza si cimenterà anche ai prossimi Europei in programma in Baviera ad agosto.

 "È stata molto divertente anche se più dura rispetto a una settimana fa", ha detto Massimo Stano, "ci tenevo tantissimo a vincere nella mia terra, da campione olimpico, su un percorso meraviglioso. Nelle gambe sentivo la 35 km di sabato scorso e allora ho scelto di partire tranquillo. Una verifica importante per valutare il recupero nell'arco di una settimana e quindi la possibilità di doppiare ai Mondiali del prossimo anno, quelli del 2023 a Budapest".