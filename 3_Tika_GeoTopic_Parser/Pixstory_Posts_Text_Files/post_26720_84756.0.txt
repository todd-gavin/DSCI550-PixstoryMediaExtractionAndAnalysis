Nella maggior parte delle recensioni sulla sfilata di Dior si parla della location e degli invitati famosi seduti in prima fila. Chi ne capisce un minimo di moda sa che questo non va bene, sa che se i vestiti, la parte integrante dell’evento, vengono relegati nelle ultime tre righe allora il problema c’è.
Maria Grazia Chiuri, direttrice creativa da Dior da 6 anni, è riuscita a risollevare le vendite del marchio come mai nessuno prima d’ora aveva fatto sacrificando l’heritage e banalizzando il messaggio.
Per la collezione Fall/Winter 2022-23 propone il matrimonio (possibile!) tra artigianato secolare e tecnologia. Un tema interessante realizzato male, malissimo.
Ai soliti abiti in tulle estremamente femminili usciti dall’archivio e uguali da 5 anni a questa parte sono stati abbinati guanti da motociclista e imbragature da pilota di formula uno.
Oggetti che non dialogano, anzi, si voltano le spalle come nelle notti più nere di un matrimonio sulla via del tramonto.
Gilet e imbragature che si stringono, muovono e prendono voce da soli sul corpo inerme della modella terrorizzata dalla corazza che dovrebbe proteggerla.
Su abiti e maglioni compare la scritta “the next era” che vista la collezione sembra più una minaccia che un’eccitante invito a fare un passo verso il futuro immaginando che -non- sarà promettente.