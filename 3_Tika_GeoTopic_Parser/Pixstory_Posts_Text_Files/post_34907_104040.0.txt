Rino Gattuso è a un passo dal diventare il nuovo allenatore del Valencia. La firma ormai è davvero vicina per quello che sarebbe il terzo allenatore italiano nella storia del club spagnolo.

Dopo il Napoli, dopo la Fiorentina per soli 20 giorni prima dell’inizio del campionato e dopo essere stato fermo un anno, Gattuso può tornare ad allenare e lo fa lontano dall’Italia, nella Liga spagnola, con l’obiettivo di riportare il Valencia in posizioni di classifica più ambiziose. L’ultima annata, con Pepe Bordalás in panchina, è arrivato solo un nono posto, tra l’altro a 11 punti dal Villarreal, ultima squadra a entrare in una competizione europea per il prossimo anno.

Al momento Gattuso si trova in Spagna con il suo procuratore Jorge Mendes per incontrare il patron Peter Lim e discutere gli ultimi dettagli del contratto.

Come detto sarà il terzo allenatore italiano per il Valencia dopo Claudio Ranieri (dal 1997 al 1999 e dal 2004 al 2005) e Cesare Prandelli (per pochi mesi nel 2016 prima di lasciare per divergenze con la dirigenza).