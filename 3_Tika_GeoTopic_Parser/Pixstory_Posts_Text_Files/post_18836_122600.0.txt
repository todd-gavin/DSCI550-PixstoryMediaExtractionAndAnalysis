I cori inneggianti a Putin da parte di alcuni tifosi del Fenerbahce durante il secondo turno di Champions League contro la Dynamo Kiev costano alla società turca una multa di 50mila euro. A infliggerla è stata la Uefa che ha anche imposto la chiusura parziale nel prossimo match europeo del club turco.

Il gesto da condannare è avvenuto lo scorso 27 luglio nella partita persa dal Fenerbahce per 2-1 contro la squadra ucraina. I cori deplorevoli erano cominciati quando al 12' del secondo tempo aveva segnato Vitaliy Buyalski. A inneggiare Vladimir Putin alcune centinaia di tifosi di casa, come provato da alcuni video apparsi sul web. 

Dopo quello che era successo l'ambasciatore ucraino in Turchia, Vasyl Bodnar, aveva condannato su Twitter l'accaduto: "È molto triste sentire dai sostenitori del Fenerbahçe parole che sostengono l'assassino e l'aggressore che sta bombardando il nostro Paese".