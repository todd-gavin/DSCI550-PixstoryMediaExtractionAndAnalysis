Finito il Giro d'Italia, vinto da Hindley, si aspetta ora la partenza del Tour de France il primo luglio. Intanto l'Uci, il massimo organismo del ciclismo mondiale, ha svelato le date per la stagione 2023 in cui, si spera, possano rientrare nuovamente le corse di Australia e Cina, annullate negli ultimi due anni a causa delle norme anti Covid.

La stagione partirà il 17 gennaio con il Tour Down Under e, in totale, saranno 35 le corse in ambito maschile in programma. La prima gara in Europa è prevista per il 25 febbraio a Omloop Het Nieuwsblad mentre la prima in Italia il 4 marzo quando si correrà la Strade Bianche. E' stato altresì deciso che Giro, Tour e Vuelta inizieranno tutte di sabato.

A proposito di Giro d'Italia, l'inizio è previsto per il 6 maggio e durerà fino al 28 dello stesso mese.