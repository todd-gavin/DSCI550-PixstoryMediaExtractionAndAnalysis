حتی اگر تمام دنیا برای تان اتاق یک متر در یک متر باشد، فرصت رقصیدن و ورزش کردن در آن را از دست ندهید، نگذارید افسردگی ناشی از خاطره دنیای وسیع و ناامیدی از فردای تنگ و تاریک شما را از لحظات ممکن آن دنیای محدود باز دارد، البته این هیچ وقت به معنی بی نیاز شدن از تلاش شباروزی برای شکستن دیوارهای آن زندان نیست.‌ 
وقتی همه پنجره ها بسته شده اند، مبادا خشمت باعث شود که نوری باریکی را که از روزنه کوچک وارد اتاقت می شود نادیده گیری.  
اگر نمی توانی نواهایت را فریاد کنی، غزلها و سرودهایت را نجوا کن، اگر نجوا هم ممکن نیست زیر لب و در گلو بعد واژگانی و موسیقایی این زندگی را زندگی کن. 
اگر هیچ چیز دیگر نیست، شعرهایت را مثل شهید بلخی بر کاغذ تشناب یادداشت کن، اگر آن هم نیست مثل رابعه با خونت بر دیوار بنویس.
چرا؟ چون هر لحظه و نفس زندگی بی بدیل و غیر قابل تکرار است، هیچ وقت نمی شود لحظه ای را جبران کرد. از این رو بهترین مبارزه برای زندگی و موثر ترین جنگیدن برای زندگی، سرریز شدن از زیستن است، جاری شدن و بیان زندگی ما، تا آنجایی که در توان است و تا آنجایی که ممکن است. وقتی افراد اینگونه از زندگی پربار شوند، سرکوب آن برای هیچ نیروی متحجر و مرگ گرایی ممکن نخواهد بود. وقتی با نیروی زندگی به پیش رانده شویم، نیروی مرگ عقب می نشیند. به یاد داشته باش که مرگ چیزی نیست جز نبود زندگی.