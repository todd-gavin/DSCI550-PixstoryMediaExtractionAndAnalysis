Non è ancora il momento di conoscere le forme e la livrea della nuova monoposto per la stagione F1 2022, che sarà presentata al pubblico nella giornata di giovedì 17 febbraio. Per la Ferrari, però, il Mondiale è già iniziato: i piloti titolari Charles Leclerc e Carlos Sainz, insieme al giovane collaudatore Robert Shwartzman, saranno infatti in pista a Fiorano da oggi e fino a venerdì al volante della SF21 del campionato scorso. Obiettivo? Togliersi di dosso un po’ di ruggine e “ripassare” le procedure in modo da essere già pronti per i primi test del 2022, che si terranno a Barcellona, con le nuove e avveniristiche auto, dal 23 al 25 febbraio.