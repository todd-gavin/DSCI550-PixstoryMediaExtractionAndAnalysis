Meglio di così non poteva andare. Almeno dal punto di vista del punteggio la Juventus può festeggiare un inizio di campionato che l'ha vista trionfare con un secco 3-0 sul Sassuolo. Peccato per gli infortuni, soprattutto quello di Di Maria, decisamente il migliore in campo insieme a Vlahovic. I due hanno già trovato una bella sintonia e martedì si capirà l'entità dell'infortunio dell'argentino.

Con due gol nel primo tempo e uno nella ripresa i bianconeri liquidano una pratica che, sulla carta, non sembrava essere così scontata. Il Sassuolo è da sempre una "ammazza grandi" ma questa volta, complice anche l'assenza di tanti giocatori tra cessioni e trattative in corso (Raspadori), i neroverdi non hanno fatto altro che soccombere sotto le giocate avversarie. Anche se nei primi 25 minuti avevano anche giocato meglio spaventando Perin in più di un'occasione.

Il gol di Di Maria al 26' ha spezzato gli equilibri. Il primo gol italiano per l'ex Real Madrid, Psg e Manchester United dà il "la" alla Juventus che prende in mano il gioco e, tra la fine del primo tempo e l'inizio del secondo, va altre due volte in rete con Vlahovic: il primo su calcio di rigore e il secondo su assist proprio di Di Maria che sfrutta al meglio un disimpegno sbagliato del Sassuolo.

Juventus-Sassuolo 3-0

Reti: 26' Di Maria, 43' rig. Vlahovic, 51' Vlahovic

Juventus (4-4-2): Perin; Danilo, Bonucci, Bremer, Alex Sandro (61' De Sciglio); Cuadrado (61' Kostic), Zakaria, Locatelli (76' Rovella), McKennie (76' Soulé); Di Maria (66' Miretti), Vlahovic. All. Allegri

Sassuolo (4-3-3): Consigli; Muldur (7' Toljan), Ayhan, Ferrari, Rogerio; Frattesi (81' Ceide), Matheus Henrique, Thorstvedt (81' Harroui); Berardi, Defrel (46' Raspadori), Kyriakopoulos (60' Pinamonti). All. Dionisi

Arbitro: Antonio Rapuano