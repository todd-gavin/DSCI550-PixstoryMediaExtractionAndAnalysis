Esauritosi il contratto con il Torino, Andrea Belotti rimane per il momento alla finestra. L'attaccante campione d'Europa nella passata estate sta ancora attendendo l'offerta giusta. Il sogno, neppure tanto segreto, era quello di approdare al  Milan, ma la società rossonera ha cambiato obiettivi e così sarà difficile che si avveri il sogno di giocare nella squadra di cui si è dichiarato tifoso. Per Belotti resta vivo l'interesse di un paio di società francesi non lontane dal confine con l'Italia, ossia il Nizza e il Monaco, ma l'ex granata preferirebbe restare in Italia. Il suo futuro potrebbe essere in Lombardia, con l'Atalanta che potrebbe riportarlo a Bergamo nel caso in cui non riuscisse a ingaggiare Pinamonti, oppure al Monza, attualmente impegnato nella trattativa per acquistare Petagna. Non sembra al momento credibile, invece, la pista che lo porterebbe addirittura alla Juventus, dove avrebbe il ruolo di vice Vlahovic.