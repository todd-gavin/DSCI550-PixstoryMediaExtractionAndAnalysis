Rischia di avere gli uomini contati l'Atalanta contro l'Olympiacos nell'andata dei sedicesimi di finale di Europa League. Fuori Zapata "i tempi saranno molto lunghi", così come Palomino e Miranchuk. I giocatori a disposizione di Gasperini saranno sostanzialmente gli stessi di domenica scorsa contro la Juventus. "Muriel sta bene, siamo tutti fiduciosi. Malinovskyi ha fatto un grande spezzone di partita con la Juventus, ma arriva da partite non altrettanto buone", ha detto il tecnico in conferenza stampa.

Sulla partita contro l'Olympiacos: "È sempre una partita europea, anche se non è la Champions League. Ma quando si va avanti questa manifestazione diventa molto prestigiosa e incontri squadre molto forti. Giocare tre anni in Champions ci ha abituato un po' troppo bene, ma la Champions ci ha dato esperienza. L'Olympiacos è una squadra che domina il campionato e non perde mai, ha un organico molto numeroso, alterna il 4-3-3 al 4-2-3-1, conosciamo Manolas e Sokratis, ma anche in attacco hanno diverse alternative".