«Il mio sogno è giocare nel Barcellona. Messi è il mio idolo, anche adesso che è al Psg. Ha fatto tantissimi sacrifici fin da quando ha iniziato, la sua famiglia lo ha sempre sostenuto anche se non era nelle migliori condizioni economiche. E poi, in campo fa cose come nessun altro». 

Queste le parole di Wilfried Gnonto nell’intervista rilasciata a ‘Sportweek’, dove ha raccontato ogni singola sfumatura della sua vita calcistica: dal suo idolo Messi fino al tifo per l’Inter. 

«Una volta Messi segnò al Bayern con uno scavetto dopo aver fintato il tiro. All’oratorio, da solo sul campo, penso di averlo rifatto non so quante volte. E ogni volta che la palla entrava urlavo “Messiiii… Messiiiii…».

Sui nerazzurri: «Inter-Juve, aprile 2018, la partita della mancata espulsione di Pjanić per fallo su Rafinha. Per loro segnò Higuaín quasi all’ultimo minuto e con quella vittoria misero le mani sullo scudetto. 

Io ero a San Siro col mio amico Elio, e scoppiammo in lacrime. Quella sera diventai veramente interista».

Infine, il classe 2003 si è aperto anche sul tema dei giovani in Italia e all’estero: «In Italia per un giovane è più difficile. Con la Nazionale ho giocato contro l’Inghilterra: c’erano ragazzi poco più grandi di me che vanno in campo con Arsenal, Tottenham, Chelsea. 

Non ho visto questa grande differenza tra noi e loro, ma loro hanno più possibilità. In Inghilterra o Germania, se uno è bravo lo fanno giocare, non guardano la carta d’identità. È mentalità, coraggio»