Il metodo Montessori arriva all’interno di tre orfanotrofi boliviani per sviluppare le capacità e il potenziale dei minori accolti all’interno delle strutture.
L’importante iniziativa rientra tra i principali obiettivi del progetto “Dal Nido: dalla Nascita, l’Identità, i Diritti, e le Opportunità”, cofinanziato dalla Commissione Adozioni Internazionali e coordinato da Ai.Bi. in partenariato con tutti gli Enti Autorizzati italiani operativi in Bolivia.
Due sono gli spazi attrezzati secondo il sistema educativo del bambino ideato da Maria Montessori già inaugurati. Il primo alla Paz, all’interno dell’orfanotrofio Niño Jesus, un secondo è stato inaugurato solo pochi giorni fa all’interno dell'orfanotrofio Gota de Leche, nella città di Oruro, mentre a breve sarà inaugurato un terzo spazio, sempre a la Paz, nell’orfanotrofio José Soria.
Molti dei minori soli, abbandonati o in difficoltà familiare accolti all’interno degli orfanotrofi, presentano un ritardo nello sviluppo. L'approccio Montessori offre l’opportunità di sviluppare le capacità e il potenziale dei piccoli ospiti della struttura.
Obiettivo dell’iniziativa è quello di fomentare l'autonomia del bambino in base alla fascia di età. Si tratta di un approccio innovativo per la Bolivia, dove l'educazione tradizionale, soprattutto negli orfanotrofi, prevede un approccio assistenziale fino ai 18 anni.