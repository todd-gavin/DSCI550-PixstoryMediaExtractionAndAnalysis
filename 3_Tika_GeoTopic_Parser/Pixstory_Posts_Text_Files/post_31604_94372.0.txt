 Dalla penna del suo più grande studioso, Walter Siti, arriva in libreria ai primi di aprile Quindici riprese. Cinquant'anni di studi su Pasolini, il volume definitivo che ne celebra la memoria e lo introduce anche ai più giovani. Pasolini è stato per Siti uno sparring partner; lo ha combattuto, odiato, imitato senza volere, ha scontato l’angoscia dell’influenza. Ne esce un Pasolini che vale più nel complesso che sull’opera singola, poeta nativo, sociologo per amore, intellettuale appassionato, sempre pronto a ributtare sul piatto la vincita, sempre in lotta con l’impotenza della letteratura. «La grandezza del libro è che in queste “quindici riprese"», ha scritto Gian Paolo Serino sul "Giornale", «il Walter Siti saggista raggiunge vette di certo superiori ai tanti che hanno dedicato centinaia di libri a Pasolini, ma quel che è ancor più interessante è lo scrittore che emerge. Sono saggi, certo, ma è anche il romanzo su un uomo ossessionato dallo stesso mito che cerca di sfatare». In occasione del centenario torna inoltre in libreria con Rizzoli Lizard quello che può essere considerato un nuovo classico del fumetto italiano: Pasolini di Davide Toffolo, un colloquio immaginario tra due artisti che parte da un assunto fantastico: Pasolini è vivo e ha delle cose da dire.