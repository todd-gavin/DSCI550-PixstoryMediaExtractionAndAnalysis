Ci sono tanti modi per trovare una squadra: presentarsi a una società, farsi scovare in un campetto del quartiere oppure portare a spasso il cane. Sì, avete capito bene. 

È quello che è successo all’ex Napoli, Brescia e Sampdoria Daniele Mannini. A 38 anni e dopo più di 200 presenze in Serie A, tornerà a giocare per calcare i campi della decima serie inglese. 

La storia, che ha dell’incredibile, arriva direttamente dal nord-est dell'Inghilterra, precisamente nell'East Yorkshire. Qui l’esterno lavorava come responsabile vendite per una ditta nel settore alimentare, dopo aver dato l’addio al calcio nel gennaio 2020 (ai tempi vestiva la maglia del Pontedera, in Serie C).

Poi l’incontro che cambia, seppur non radicalmente, la vita di Mannini. Tutto nato grazie a una chiacchierata nel parco durante una passeggiata col cane. È in questa circostanza che avviene il casuale incontro con il presidente del Beverly Town.

«All’inizio pensavo fosse un dog sitter, poi abbiamo iniziato a parlare e mi ha raccontato del suo passato da professionista. Non potevo crederci: avevo davanti uno che ha giocato contro Ibrahimovic, Ronaldinho, Totti», ha dichiarato il presidente alla BBC. 

Da lì la proposta di aggregarsi al club: «Gli ho chiesto se volesse venire ad allenarsi con noi e Daniele non solo ha accettato, ma si è inserito subito bene nella squadra. Ha mostrato la dedizione tipica dei professionisti. E vi dirò di più: ha segnato anche un bellissimo gol su punizione».