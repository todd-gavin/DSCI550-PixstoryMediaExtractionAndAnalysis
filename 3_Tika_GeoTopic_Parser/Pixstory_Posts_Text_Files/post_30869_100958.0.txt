Il tappo dello spumante costa il ritiro a Biniam Girmay, vincitore della decima tappa del Giro d'Italia, primo africano a ottenere un successo parziale nella storia della corsa rosa. Durante la cerimonia di premiazione di ieri, l'eritreo era stato colpito all'occhio dal tappo partito a grande velocità dalla bottiglia, costringendolo a una visita presso l'ospedale di Jesi per accertamenti. Questa mattina la sua squadra, la Intermarché-Wany-Gobert, ha comunicato il suo ritiro in via precauzionale: l'occhio non sembra aver subito danni rilevanti, ma si è preferito non rischiare. Girmay oggi verrà sottoposto a ulteriori accertamenti.