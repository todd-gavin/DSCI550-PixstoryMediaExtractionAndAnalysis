Per l’alto livello di spettacolo e di emozioni, possiamo considerare la semifinale Real Madrid-Manchester City la vera finale morale di questa edizione della Champions League (sempre che quella vera, che si giocherà il 28 maggio a Parigi, non ci regali picchi ancora più alti). Dopo il pirotecnico 4-3 dell’andata in favore dei Citizens di Pep Guardiola, anche il match di ritorno non ha lesinato uno show da batticuore: in vantaggio al 
73esimo con Mahrez, gli inglesi si sono fatti ribaltare in pieno recupero, con una doppietta di Rodrygo al 90esimo e 91esimo che ha permesso ai Blancos di andare ai tempi supplementari. Nell’extra-time, è stato poi il “solito” Benzema a regalare a Carletto Ancelotti la sua quinta finale di Champions (una già vinta proprio con il Real nel 2014) grazie a un calcio di rigore trasformato al 95esimo. Gli spagnoli, freschi di vittoria nella 
Liga, affronteranno in finale il Liverpool, che martedì ha battuto per 3-2 in trasferta il Villareal dopo essere finito pericolosamente sotto per 2-0. 

Foto: Instagram championsleague