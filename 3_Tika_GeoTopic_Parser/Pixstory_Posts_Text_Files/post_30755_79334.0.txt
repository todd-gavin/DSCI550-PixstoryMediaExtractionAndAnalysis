Novak Djokovic potrebbe accettare di farsi vaccinare contro il Covid-19 entro la primavera, in modo da essere sicuro di partecipare al prossimo Roland Garros. Lo afferma Daniel Muksch, biografo del campione serbo e autore di 'A Lifetime at War', libro che racconta la vita del 20 volte vincitore di un torneo dello Slam la cui uscita è prevista per fine anno.
Proprio l'inseguimento al record di vittorie negli Slam, detenuto ora in solitaria da Rafael Nadal dopo la recente vittoria agli Australian Open, potrebbe spingere Djokovic ad accettare la vaccinazione: "Da quello che ho sentito da chi lo circonda, penso che si stia per vaccinare - ha dichiarato Muksch - Forse anche la finale di Melbourne ha contribuito a questo. I 21 Slam di Nadal lo stanno spingendo, non c'è dubbio".
Come ricorderete, Djokovic non ha potuto partecipare agli Australian Open vinti dallo spagnolo dopo che gli è stato ritirato il visto dal governo locale, a causa della sua mancata vaccinazione. Djokovic è campione uscente del Roland Garros, torneo su terra rossa già vinto ben 13 volte da Nadal che, in caso di assenza del numero 1 della classifica ATP, perderebbe senz'altro il rivale più ostico nell'inseguimento al suo 22esimo Slam.