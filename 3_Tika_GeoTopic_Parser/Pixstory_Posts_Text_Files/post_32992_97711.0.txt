Nella giornata in cui Fabio Basile delude, eliminato al secondo turno dallo sloveno Hojak nei 73kg, Giovanni Esposito si prende i riflettori della categoria e con un cammino imperioso conquista la medaglia d'argento ai campionati europei di Sofia, sconfitto solo in finale al golden score dal quotato azero Heydarov. E pensare che nei 73kg fa parte da qualche mese anche il numero uno del judo italiano, quel Manuel Lombardo proveniente dai 66kg e già medaglia d'argento al grande Slam di Antalya nella categoria, ma che è stato lasciato a casa per far partecipare chi si era sudato la qualificazione, Basile ed Esposito. Poca gloria per l'Italia nelle altre categorie con Martina Esposito, brava, ma eliminata al secondo turno dalla britannica Petersen nei 70 kg (Pedrotti fuori al primo turno), e con Antonio Esposito (fratello di Giovanni) e Giacomo Gamba eliminati agli ottavi. Il giovane figlio d'arte Gamba (papà Ezio è una leggenda del judo italiano) si porta comunque a casa la soddisfazione di avere eliminato negli ottavi il numero 7 del mondo, l'olandese De Witt. Gli altri titoli di oggi sono andati alla britannica Gemma Howell (63kg), alla francese Marie Gahie (70kg) e al georgiano Grigalashvili (81kg).