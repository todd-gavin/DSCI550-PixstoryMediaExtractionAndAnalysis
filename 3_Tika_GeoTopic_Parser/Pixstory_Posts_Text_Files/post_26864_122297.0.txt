Loro Piana sceglie di elogiare nuovamente il talento sportivo continuando la partnership con la Juventus, con due importanti novità per la stagione calcistica 2022/2023. La maison che fa capo al gruppo Lvmh firma, infatti, per la prima volta le divise istituzionali della squadra femminile e introduce gli abiti formali per quella maschile. "Oltre alla stima dal punto di vista sportivo per i bianconeri, Loro Piana condivide con il club piemontese valori, tradizione e filosofia, tra cui l’inclusività, il fair play e la continua ricerca di innovazione", si legge in una nota.
Le calciatrici durante gli incontri di Uefa champions league e gli impegni istituzionali indosseranno i capi iconici del marchio, in perfetto equilibrio tra eleganza, comfort e funzionalità. Parallelamente per i calciatori sono stati realizzati su misura nuovi completi formali, con i pregiati tessuti del brand, mentre per le partite in casa o in trasferta sono state rinnovate le divise casual sia nel look sia nelle caratteristiche di termoregolazione, traspirabilità, morbidezza e naturale elasticità. 

https://www.mffashion.com/news/livestage/loro-piana-rafforza-la-partnership-con-la-juventus-202208051256146938