Un'autorete propiziata da una grande azione di Dusan Vlahovic permette alla Juventus di battere un coriaceo Sassuolo e di approdare in semifinale di Coppa Italia, dove incontrerà la Fiorentina che oggi ha eliminato a sorpresa l'Atalanta. Per Vlahovic ci sarà dunque l'occasione di sfidare la sua ex squadra.
La partita disputata stasera all'Allianz Stadium di Torino sembrava essere in discesa per la Juventus, subito in vantaggio dopo 3' grazie a un gol di Paulo Dybala. Il Sassuolo ha però reagito con carattere, guadagnando metri di campo e impensierendo la porta difesa da Mattia Perin, fino a pareggiare con un bel gol di Hamed Traorè al 24esimo.
Il pressing della Juventus è ripreso soprattutto nel secondo tempo, quando Massimiliano Allegri ha inserito Alvaro Morata accanto a Vlahovic e Dybala. Qui è salito in cattedra un grande Gianluca Pegolo che, a dispetto dei quasi 41 anni, sì è reso protagonista di grandi parate. Per farlo capitolare è servita una grande azione di Vlahovic che all'88esimo va via a Muldur sulla linea di fondo, poi si accentra e calcia di destro trovando la deviazione con la mano di Ruan Tressoldi che spiazza Pegolo.