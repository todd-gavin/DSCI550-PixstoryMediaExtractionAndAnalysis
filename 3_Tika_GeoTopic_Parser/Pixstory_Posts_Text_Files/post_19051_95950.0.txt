Mancava solo l’ufficialità perché le voci si rincorrevano già da settimane. Carlos Sainz ha firmato il rinnovo di contratto, per due anni, con la Ferrari e cioè fino alla fine della stagione 2024.

Un matrimonio che fino a oggi non ha avuto tensioni e per questo c’è stato il prolungamento così presto, quando ancora i piloti devono correre il quarto gran premio. Fino a ora Sainz ha disputato 25 gare con la Ferrari, conquistando due secondi posti e quattro terzi posti, mettendo a segno un filotto di 24 gran premi conclusi senza ritiri.

Molto felice per il rinnovo il pilota iberico: ”Sono molto felice di aver rinnovato il mio contratto con la Scuderia Ferrari. Ho sempre detto che non esiste una squadra di Formula 1 migliore per cui correre e dopo oltre un anno con loro, posso confermare che indossare questi colori e e rappresentare questa squadra è unico e incomparabile”.