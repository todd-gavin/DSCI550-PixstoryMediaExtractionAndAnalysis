Il Bayern Monaco è campione di Germania. 

Grazie al 3-1 rifilato al Borussia Dortmund, la squadra di Nagelsmann ha vinto il titolo con ben tre turni d’anticipo, raggiungendo un vantaggio di 12 punti sulla seconda in classifica, proprio il BVB.

Un dominio incontrastato quello del Bayern, trascinato a suon di gol da Robert Lewandowski - capocannoniere con 33 reti - e Thomas Müller - assistman del campionato con 17 passaggi chiave.

È la decima Bundesliga consecutiva per il Bayern, che ha monopolizzato ormai un decennio di calcio tedesco. In questa stagione, i bavaresi oltre al miglior attacco - 92 reti all’attivo con ancora tre partite da giocare - hanno fatto registrare anche la miglior difesa con appena 30 gol subiti in 31 giornate.