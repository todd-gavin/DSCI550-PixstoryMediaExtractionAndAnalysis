Tuco è un incrocio di un Pastore Belga e un Pitbull ed è il primo animale che per la giustizia viene visto come un essere senziente, secondo quanto è stato definito dalla nuova norma di Madrid sul regime giuridico degli animali, entrata in vigore lo scorso 5 gennaio.

La sua storia è diventata nota per una causa che si è aperta tra il suo compagno umano originario e una persona che se ne sta prendendo cura da tre anni e mezzo. Secondo quanto si legge sul quotidiano iberico El Mundo, il tribunale civile di Oviedo aveva stabilito lo scorso ottobre che Tuco sarebbe dovuto tornare dalla persona che l'aveva all'inizio ma il ricorso al tribunale provinciale ha riconsiderato tutto secondo la nuova legge che nel frattempo è entrata in vigore.

I giudici di secondo grado hanno infatti precisato che il cane non è "una cosa" ma hanno stabilito che bisogna partire dal principio della cura dell’animale visto che è un essere vivente con sensibilità. «Il suo benessere consiglia di non apportare modifiche alla situazione attuale, modifiche che potrebbero non essere definitive e che potrebbero causare inutili sofferenze all’animale che verrebbe bruscamente separato dalla persona che ne è stata il custode almeno negli ultimi tre anni», dicono i giudici.