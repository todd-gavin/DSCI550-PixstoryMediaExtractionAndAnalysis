Le “Giornate Fai di Primavera” festeggiano 30 anni. Sabato 26 e domenica 27 marzo si spalancano porte e cancelli sulle bellezze nascoste, inaccessibili o sconosciute ai più, del nostro Paese. Un appuntamento ormai diventato di tradizione che vanta numeri di riguardo: 14.090 monumenti eccezionalmente aperti dal 1993 a oggi e 11 milioni e 600 mila visitatori, diligentemente in fila per scoprire o riscoprire un angolo del nostro patrimonio artistico e culturale.
L’edizione numero 30 apre 700 siti di riguardo, in 400 città. E con la guerra in Ucraina, il Fai si schiera esponendo la bandiera gialla e azzurra e promette, a conflitto terminato, di destinare 100mila euro al restauro di un bene ucraino scelto in accordo con l'Ambasciata Italiana e la chiesa Ucraina. 
Tra i capolavori di questa edizione, a Roma, figura la Chiesa dei Santi Sergio e Bacco nel rione Monti a Roma, piccola e antica chiesa di rito ucraino-bizantino, sede dell'Esarcato Apostolico per i fedeli cattolici ucraini di rito bizantino residenti in Italia. 
Sempre a Roma, si potrà visitare il Casino dell'Aurora Ludovisi, gioiello cinquecentesco con l'unico murale di Caravaggio, Palazzo Corsini, sede dell'Accademia dei Lincei. A Milano apre per la prima volta l'imponente Palazzo INPS, costruito tra 1929 e 1931 su progetto dell'architetto Marcello Piacentini. Ma ci sarà anche l'estroso Castello Mackenzie di Genova, costruito a fine Ottocento dall'architetto Gino Coppedè in stile neogotico e neorinascimentale; la Farmacia di San Filippo Neri a Parma, ancora con i suoi alambicchi secolari; la Villa Medicea di Careggi a Firenze, tanto cara a Lorenzo Il Magnifco; l'itinerario leccese attraverso la storia economica del tabacco salentino, dall'ex Magazzino Concentramento Tabacchi al villaggio operaio di Cardigliano a Specchia; fino al "bunkerino" nel Palazzo di Giustizia di Palermo, oggi museo dedicato alla memoria di Giovanni Falcone e Paolo Borsellino, di cui ricorrono trent'anni dalla morte.