Derby italiano a Stoccarda ai quarti di finale del toreo Atp 250 "Boss Open". Matteo Berrettini e Lorenzo Sonego si affronteranno intorno all'ora di pranzo sul campo centrale. Nonostante la differenza di classifica tra i due - Berrettini al momento è decimo, Sonego 32esimo - il match potrebbe rivelarsi molto più equilibrato di quanto si creda visto che il tennista romano è al rientro dopo l'operazione alla mano destra e, dopo tre mesi di stop, ha vinto il suo primo match contro il moldavo Radu Albot, 121 in classifica Atp, proveniente dalle qualificazioni. Sonego invece ha eliminato prima in due set il francese Benoit Paire, poi il tedesco Jan-Lennard Struff.

Alla vigilia dell'incontro Sonego ha detto che "Matteo è come un fratello, sarà difficile come sempre giocare contro un amico". I due sono cresciuti giocando tante volte contro e oggi sono anche compagni di Davis con la maglia dell'Italia.

I precedenti nel circuito sono completamente a favore di Berrettini che ha vinto due volte su due nei quarti del Challenger di Phoenix (cemento) nel 2019 e al primo turno del Challenger di Brescia (veloce indoor) nel 2016.