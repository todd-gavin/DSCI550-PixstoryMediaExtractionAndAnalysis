Dopo Marcelo il Real Madrid si appresta a salutare definitivamente Isco, il centrocampista il cui contratto è in scadenza alla fine di giugno e che non rinnoverà. La conferma è arrivata dallo stesso nazionale spagnolo, vincitore di tanti trofei con le Merengues, ma poco impiegato negli ultimi anni da Zidane prima e da Ancelotti poi. Isco ha salutato tutti con un post in cui parla della sua lunga avventura a Madrid: nove anni pieni di successi e con un rapporto molto vicino ai tifosi.

"Quand'ero al Malaga e sapevo che me ne sarei andato, avevo detto di sì a un'altra squadra - ha scritto Isco - Però mi ha chiamato il Real Madrid, e al Real Madrid non si può né si deve dire di no, anche se esistono delle eccezioni (l'emoji della tartaruga fa capire che il riferimento va a Kylian Mbappé, nda). Ricordo che dicevo ai miei amici: il Real non vince la Champions da molti anni, ma sento che stiamo per tornare a vincere. Ed è arrivata la Decima. Tutto ciò che è venuto in seguito è storia. 9 anni più tardi finisce la mia avventura nel club che ha reso possibili i sogni che avevo quand'ero un bambino. Ho vinto più trofei di quanto avrei potuto immaginare, ho giocato con i più grandi, ho conosciuto persone incredibili. Mi tengo le cose buone e spero lo facciate anche voi. Voglio ringraziare i miei compagni, allenatori, staff, fisioterapisti, tutti coloro che lavorano a Veldebebas e al Santiago Bernabeu. L'affetto nei miei confronti non è mai mancato. Ringrazio anche i tifosi, che mi hanno accolto in maniera incredibile sin dal primo giorno e che seguono questa squadra in ogni angolo del mondo. A proposito, ieri dicevo a un amico che non capivo perché stessero festeggiando a Cibeles, visto che la quindicesima è in arrivo".