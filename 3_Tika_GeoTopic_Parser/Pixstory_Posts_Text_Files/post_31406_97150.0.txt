In fuga perenne da violenze e scontri armati, la popolazione civile della Repubblica democratica del Congo è esposta a pericoli costanti. Gli abusi sessuali su donne e ragazzine, i rapimenti, gli attacchi a scuole e ospedali sono solo alcune delle violenze perpetrate dai gruppi armati che si contendono il territorio e le sue ingenti risorse naturali, dai metalli preziosi agli idrocarburi. Per fornire assistenza umanitaria alla popolazione sfollata nell’Est del Paese, ActionAid lancia la campagna di sensibilizzazione e raccolta fondi “Cambia la loro storia”. Nelle province del Sud Kivu e del Maniema sorgeranno nuove scuole per garantire il diritto all’istruzione dei più piccoli e tre centri polifunzionale destinati in particolare alle donne, concepiti come spazi protetti dove ricevere, fra l’altro, assistenza medica. Quella della Repubblica democratica del Congo resta una delle crisi umanitarie più complesse e prolungate dell’Africa, con oltre 27 milioni di persone bisognose di assistenza umanitaria nel 2022. In tutto il Paese si contano oltre 5,6 milioni di sfollati interni, causati perlopiù da conflitti inter-etnici e scontri fra esercito regolare e le numerose sigle combattenti, almeno 130 nelle sole province orientali del Kivu. Circa un quarto degli sfollati ha trovato riparo nel Sud Kivu e nel Maniema. Eppure i conflitti che lacerano la RdC, un gigante grande quanto tutta l’Europa occidentale, risultano da sempretrascurati, tanto dai media quanto dalla comunità internazionale. Neanche l’arruolamento dei bambini soldato da parte dei miliziani e gli abusi sessuali su donne e ragazzine riescono, il più delle volte, a bucare il velo dell’indifferenza. La violenza di genere in particolare resta allarmante nell’Est del Paese, con oltre 4.600 casi registrati nel solo 2021 dalle Nazioni Unite. Un fenomeno alimentato da un sistema giudiziario inadeguato che garantisce impunità e un contesto sociale discriminatorio e iniquo. Lo stupro è usato come arma di guerra. Le donne vengono violentate alla luce del sole davanti alle loro famiglie, racconta Eustache Masasi. Nel complesso lo spostamento massiccio di persone in fuga dalla violenza mette sotto pressione sistemi socio-sanitari già precari con gravi conseguenze sull’accesso a servizi di base da parte della popolazione sfollata e delle comunità ospitanti, come acqua potabile, presìdi sanitari e istruzione. 