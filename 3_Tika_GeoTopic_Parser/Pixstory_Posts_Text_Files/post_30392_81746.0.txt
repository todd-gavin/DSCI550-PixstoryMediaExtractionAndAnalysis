La procura di Milano ha fatto richiesta di estradizione per Robinho, ex attaccante del Milan condannato in via definitiva a 9 anni di carcere per violenza sessuale assieme all'amico Ricardo Falco.
I fatti contestati all'ex calciatore sono avvenuti il 22 gennaio del 2013. In un locale della movida milanese, Robinho avrebbe fatto bere una 23enne albanese fino a renderla incosciente. In un guardaroba la ragazza sarebbe poi stata violentata a turno da più uomini, tra cui il milanista e Falco. Gli altri 4 presenti sono risultati irreperibili.
La richiesta di estradizione e il mandato di arresto internazionale verranno ora inviati alle autorità brasiliane, ma la Costituzione del Brasile non prevede l'estradizione e quindi si prevede che i due non verranno consegnati.
Robinho, 38 anni, ha giocato nel Milan dal 2010 al 2014, vestendo in precedenza le maglie di Real Madrid e Manchester City.