Il fuorigioco è pronto ad essere rivoluzionato. O meglio, è in arrivo la prima delle due puntate che cambierà per sempre tale aspetto del calcio. Si tratta del fuorigioco semi-automatico, un sistema volto a dare l’ultimo colpo alla situazione di gioco che un tempo era la più difficile da valutare. 

Con tale novità, che la FIFA vuole introdurre per la prima volta al Mondiale in Qatar, verranno sensibilmente accorciati i tempi: si parla di venti secondi nelle sperimentazioni andate in scena al Mondiale per club, con esito positivo. L’obiettivo è accorciare sensibilmente i tempi ed evitare che in determinate situazioni passi anche più di un minuto prima di avere il verdetto definitivo. 

Ci saranno 10-12 telecamere all’interno dello stadio, che tracceranno 18 ‘punti-dati’ di ogni singolo giocatore in campo e della sua posizione. In futuro, il numero di ‘punti-dati’ arriverà a 29 aumentando così la precisione della rilevazione. 

Ne ha parlato anche Sebastian Runge, responsabile FIFA per la tecnologia: «Stiamo tracciando tutto con 50 fotogrammi al secondo. Quindi, 50 volte al secondo sappiamo dove si trovano i giocatori. Facciamo lo stesso per la palla. Quindi sappiamo dove sono la palla e i piedi».

La seconda ed ultima puntata sarà poi l’introduzione del fuorigioco completamente automatico, le cui tempistiche sono però destinate ad essere più lunghe. Tale sistema avrebbe le stessi basi rispetto a quello semi-automatico, ma taglierebbe un passaggio: la comunicazione arriverebbe direttamente agli arbitri in campo, accorciando maggiormente i tempi.