In Inghilterra ne sono certi: Salah è alla sua ultima stagione con il Liverpool. Il contratto dell'attaccante egiziano scadrà a fine giugno 2023 e poi sarà libero di accasarsi in qualunque squadra a parametro zero. Il Barcellona lo starebbe già aspettando e lui, da quanto dice il Mirror, non vede l'ora di indossare la maglia blaugrana.

L'interesse dalla Spagna e la possibile partenza del suo partner d'attacco Manè avrebbero convinto Salah a guardare oltre Liverpool con cui, in 253 presenze, ha segnato 156 gol.

A questo punto si dovrebbe assistere a una sorta di ricostruzione dei Reds che tanto bene hanno fatto negli ultimi anni sotto la guida di Klopp. Solo quest'anno sono arrivati a un soffio da vincere quattro trofei: dopo aver alzato FA Cup e League Cup, hanno solo sfiorato il campionato (in corsa fino all'ultima giornata) e la Champions League (perso di misura la finale con il Real Madrid).