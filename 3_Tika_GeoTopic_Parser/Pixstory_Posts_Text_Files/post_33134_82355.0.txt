Il dubbio di ogni presentazione di un team in F1, da che mondo è mondo, è sempre lo stesso: l'estetica è un conto, ma le prestazioni? D'altra parte un detto nell'ambiente della Formula 1 dice che le macchine diventano belle di'incanto se vincono, come accaduto in passato a monoposto dalle forme sgraziate. La F1-75, invece, l'ultima Ferrari nata a Maranello che sarà affidata alle cure di Carlos Sainz e Charles Leclerc, è sicuramente bella, aggressiva, con il tanto agognato muso a punta e delle pance scavatissime. I tifosi e i piloti si augurano, però, che sia anche competitiva. Il team principal Mattia Binotto è certo che l'impegno di tutti, come mai prima, porterà a risultati. I piloti se lo augurano così come i tifosi, intanto domani sarà la volta della rivale numero 1 degli ultimi anni, la Mercedes, con la Red Bull che ha già tolto i veli alla sua monoposto una settimana fa. Mancano 5 giorni ai test di Barcellona ma il mondiale 2022 è già iniziato.