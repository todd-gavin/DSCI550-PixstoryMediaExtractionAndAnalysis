In occasione della Settimana mondiale dell'acqua, l’UNICEF avverte che, se non verrà fornito un sostegno urgente, i bambini del Corno d'Africa e del Sahel potrebbero morire in gran numero a causa della grave malnutrizione e del rischio di malattie trasmesse dall'acqua.  
Il numero di persone colpite dalla siccità in Etiopia, Kenya e Somalia che non hanno un accesso affidabile ad acqua sicura è passato da 9,5 milioni di febbraio a 16,2 milioni di luglio, mettendo i bambini e le loro famiglie in maggiore pericolo di contrarre malattie come il colera e la diarrea.  
 "La storia dimostra che quando alti livelli di malnutrizione acuta grave nei bambini si combinano con epidemie mortali di malattie come il colera o la diarrea, la mortalità infantile aumenta drammaticamente - e tragicamente. Quando l'acqua non è disponibile o non è sicura, i rischi per i bambini si moltiplicano esponenzialmente", ha dichiarato il Direttore generale dell'UNICEF Catherine Russell. "In tutto il Corno d'Africa e nel Sahel, per milioni di bambini un’altra malattia significherebbe la catastrofe". 
In Burkina Faso, Ciad, Mali, Niger e Nigeria, la siccità, i conflitti e l'insicurezza sono alla base dell'insicurezza idrica, con 40 milioni di bambini che devono affrontare livelli di vulnerabilità idrica da alti a molto alti. Secondo gli ultimi dati dell'OMS, nel Sahel muoiono già più bambini a causa di acqua e servizi igienici non sicuri che in qualsiasi altra parte del mondo.  
La maggior parte delle persone nel Corno d'Africa si affida all'acqua fornita da venditori su camion o carretti trainati da asini. 
- In Kenya, 23 contee hanno registrato aumenti significativi dei prezzi, con Mandera che ha raggiunto il 400% e Garissa il 260% rispetto al gennaio 2021. 
- In Etiopia, a giugno di quest'anno il costo dell'acqua è raddoppiato in Oromia e aumentato del 50% nella regione dei Somali rispetto all'inizio della siccità nell'ottobre 2021.   
- In Somalia, i prezzi medi dell'acqua sono aumentati dell'85% nel Sud-Mudug e del 55 e 75% rispettivamente a Buurhakaba e Ceel Berde, rispetto ai prezzi del gennaio 2022.