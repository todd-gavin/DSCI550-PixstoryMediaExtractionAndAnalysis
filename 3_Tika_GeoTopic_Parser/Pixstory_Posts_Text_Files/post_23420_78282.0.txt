Truffe, lusso e decadenza la storia incredibile di Anna Sorokin, alias Anna Delvey, ricca ereditiera che ha piegato a suo piacimento il mito dell’american Dream.
“Chi diavolo è Anna Delvey?”. È la domanda che si pone il teaser dell’attesissima serie Inventing Anna (in uscita l’11 febbraio 2022), con l’attrice Julia Garner, nata dalla penna di Shonda Rhimes per Netflix. Ed è la domanda che si saranno fatti i nottambuli newyorkesi quando nel 2013 si sono visti piombare nei loro circoli la simpatica ragazza dall’invidiabile fortuna. Jet privati, club esclusivo hotel di lusso e un profilo Instagram da 40 mila follower: mica male per una di 25 anni.
Problema: era tutto falso. Ma dal suo arrivo a Manhattan alla data dell’arresto, nel 2017, ha truffato a destra e a manca per centinaia di migliaia di dollari.
Il New York Magazine ne racconta la storia e da quel momento la vicenda di questa ragazza neppure bellissima, per niente colta, quasi banale, diventa la trama di un film che tutti vorrebbero girare. Le telecamere seguono il processo nel 2019. Netflix si accaparra i diritti. Condannata a quattro anni e 250 mila dollari di risarcimento, Anna esce dalla prigione di Rikers Island a New York nel 2021, per buona condotta. 
La diavolessa che vestiva davvero Prada è a quel punto anche in grado di pagare i suoi debiti, grazie ai diritti ceduti per il film. Ha depositato il suo nome e l’alias come ogni brava businesswoman e i follower su Instagram sono saliti a 145mila. È la regina Mida dell’era moderna. O piuttosto la Gatsby in gonnella dei giorni nostri.