Respinto il ricorso presentato dall'Inter sulla squalifica a Bastoni in seguito all'espulsione rimediata nel derby contro il Milan. Il difensore dovrà dunque saltare anche la sfida con il Sassuolo, così ha deciso la Corte Sportiva d’Appello Nazionale. Confermata la punizione al giocatore "per aver rivolto al termine del match un'espressione ingiuriosa agli Ufficiali di gara, reiterando tale atteggiamento due volte nonostante l’invito a trattenersi".

Questo il comunicato: "La corte sportiva d'appello nazionale sezione I, composta dai Sigg.ri: Umberto Maiello – Vice Presidente Daniele Cantini – Componente (relatore) Leonardo Salvemini – Componente Franco Di Mario - Rappresentante A.I.A. nell’udienza fissata il 18 febbraio 2022, tenutasi in videoconferenza, a seguito del reclamo numero 181/CSA/2021-2022, proposto dalla società F.C. Internazionale Milano S.p.A. e dal calciatore Bastoni Alessandro, in data 10.02.2022, avverso la sanzione della squalifica per 2 giornate effettive di gara inflitta al calciatore Bastoni Alessandro in relazione alla gara Internazionale/Milan del 05.02.2022; udito l’Avv. Angelo Capellini e il calciatore Bastoni Alessandro per i reclamanti; ha pronunciato il seguente dispositivo respinge il reclamo in epigrafe. Dispone la comunicazione alla parte presso il difensore con PEC".