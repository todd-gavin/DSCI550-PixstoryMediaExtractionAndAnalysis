Rinnovo difficile per Koulibaly con il Napoli. Distanti domanda e offerta: la società ha proposto al 31enne difensore senegalese un contratto da 3,5 milioni di euro all'anno (4 con i bonus), lui vuole una base di 5 milioni di euro. Nessuna delle due parti vuole cedere all'altra e così sembra sempre più probabile che dopo otto anni le strade si possano dividere. D'altronde il contratto di Koulibaly scade a giugno 2023 e tra sei mesi potrebbe già firmare con qualsiasi squadra per poi trasferirsi a luglio a parametro zero.

De Laurentiis sembra disposto anche a trattare la sua cessione, ma senza fare sconti. Chiede 35-40 milioni di euro e sulla porta sembrano esserci sia squadre estere che la Juventus in Italia. Chelsea e Barcellona sono alla ricerca di un difensore di esperienza e Koulibaly sarebbe l'ideale per entrambe le compagini. I bianconeri devono ancora sciogliere il nodo De Ligt e, se dovesse partire magari proprio alla volta del Chelsea, il difensore del Napoli sarebbe l'obiettivo numero uno.