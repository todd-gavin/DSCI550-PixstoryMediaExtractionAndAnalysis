Svanisce il sogno dei tifosi della Fortitudo Bologna di vedere l'ex capitano Carlton Myers diventare il nuovo presidente della società. L'ex capitano della Nazionale di basket era stato contattato un mese dal proprietario Gianluca Muratori e dal Consorzio Fortitudo, il gruppo che comprende una cinquantina di sponsor della storica società emiliana. Dopo averci riflettuto, Myers ha declinato la proposta, motivando così la sua decisione: "Ringrazio il patron Muratori per l’opportunità che ha voluto concedermi e ringrazio anche la dottoressa Catia Tomasetti che mi ha assistito dal punto di vista professionale. Ho soppesato i pro e i contro e ho valutato che in questo periodo sto ampliando i miei impegni e le mie attività e mi sono reso conto che non avrei potuto dare alla Fortitudo tutto me stesso come invece ho fatto da giocatore". Dopo la fresca retrocessione, la Fortitudo il prossimo anno parteciperà al campionato di A2, ma deve prima trovare una nuova guida per la propria struttura societaria.