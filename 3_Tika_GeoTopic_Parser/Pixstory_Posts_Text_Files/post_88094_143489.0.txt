ദില്ലി ഇസ്ക്കോൺ ക്ഷേത്രത്തിലെ  ഒരു volunteer-നോട്  പണ്ടൊരു കുസൃതിചോദ്യം ചോദിച്ചതോർമ്മയുണ്ട്.
"അങ്ങനെയെങ്കിൽ തിൻമയെ നിഗ്രഹിക്കാൻ കലിയുഗത്തിൽ അവതാരങ്ങളൊന്നും വരാത്തതെന്ത്?"
പുള്ളിക്കാരൻ
"പണ്ട്, നൻമയും തിൻമയും 2 ലോകങ്ങളിലായിരുന്നു. സുരൻമാരും അസുരൻമാരുമാണ് യുദ്ധം ചെയ്തിരുന്നത്. ത്രേതായുഗത്തിൽ മനുഷ്യർ തമ്മിലായി യുദ്ധം. രണ്ട് രാജ്യങ്ങളിൽ ആയിരുന്നു എതിരാളികൾ.
ദ്വാപരയുഗത്തിലാകട്ടെ കുടുംബത്തിനുള്ളിൽ തന്നെയായി എതിരാളികൾ.
നൻമയും തിൻമയും തമ്മിലുള്ള യുദ്ധത്തിൽ ആര് ജയിച്ചാലും ഫലം ദു:ഖം.
കലിയുഗത്തിൽ  രണ്ട് ലോകം/രാജ്യം/കുടുംബം എന്ന വ്യത്യാസമില്ലാതെ ഓരോ വ്യക്തിയുടെയുള്ളിൽ തന്നെ നൻമയും തിൻമയും കുടികൊള്ളുന്നു.
അപ്പോൾപിന്നെ അവതാരങ്ങൾ ആരെയാണ് നിഗ്രഹിക്കേണ്ടത്?
Cut...
സൂപ്പർസ്റ്റാർ എന്ന് പറയുന്നത് ഈ അവതാരങ്ങളെ പോലെയാണ്.
ഒരാവശ്യം വന്നാൽ അവരുതന്നെ വേണം. എന്ന് കരുതി എപ്പോഴും ഞെളിഞ്ഞു നിന്നാൽ വിലപോകും. മാറുന്ന കാലത്തിനനുസരിച്ച് പുതിയ അവതാരങ്ങൾ/ താരോദയങ്ങൾ/ഉയർത്തെണീപ്പുകൾ വരണം.
അത് ചിലപ്പോൾ അഭിനേതാക്കൾ ആകാം, എഴുത്തുകാർ/ സംവിധായകർ / സംഗീതജ്ഞർ ആകാം.
ഒടുവിൽ ഒരു കാലഘട്ടത്തിൽ അത് പ്രേക്ഷകർ തന്നെയുമാകാം. ചിലപ്പോൾ പഴയ വസന്തങ്ങൾ ഋതുമാറി തിരിച്ചും വന്നേക്കാം.
ഇവിടെ ആരും സ്വയം സൂപ്പർ സ്റ്റാറുകൾ ആയതല്ല. അതാത് കാലത്ത് അത്തരം ക്ഷുഭിതയൗവനങ്ങൾക്ക് demand ഉണ്ടായിരുന്നു. എഴുത്തുകാരും സംവിധായകരും അഭിനേതാക്കളും കൈകോർത്തപ്പോഴാണ് താരോദയങ്ങൾ ഉണ്ടായത്. (ജയനെ വിസ്മരിക്കുന്നില്ല)
സൂപ്പർ സ്റ്റാർ എന്നത് ജനങ്ങളുടെ മനസ്സിൽ മാത്രമാണെങ്കിൽ വളരെ നല്ലതാണ്. 
അവരുടെ ചിത്രങ്ങൾ മിനിമം ഗ്യാരണ്ടി (quality, വൈവിദ്ധ്യം) പുലർത്തണം എന്ന്  മാത്രം. 
ആവറേജ് ആണെങ്കിൽ കൂടി തിയേറ്റർ നിറയാൻ കഴിയും എന്നതാണ് സൂപ്പർ സ്റ്റാർ ചിത്രങ്ങളുടെ പ്രത്യേകത. ഗംഭീരമാണെങ്കിൽ   മാസങ്ങളോളം തിയേറ്ററുകൾ പൂരപ്പറമ്പുകൾ തന്നെ. OTT കാലഘട്ടത്തിൽ ഇത്തരം big canvas പടങ്ങൾക്ക് പണം മുടക്കുന്നവർ പ്രതീക്ഷയോടെ നോക്കുന്നതും ഇത് തന്നെയാണ്.
മറുവശം എന്താണെന്ന് വെച്ചാൽ സൂപ്പർ സ്റ്റാർ എന്നത് ഒരു ഭാരമാണ്. അവരവർക്കും, വ്യവസായത്തിനും പ്രേക്ഷകർക്കും.
അവരവർക്ക് - സഹനടൻ/നടി, നെഗറ്റീവ് ഷേഡ്, സ്വഭാവ നടൻ/നടി വേഷങ്ങൾ ഒക്കെ അവർക്ക് rare ആകും. വൈവിദ്ധ്യം ഇല്ലെങ്കിൽ വളർച്ചയുമില്ല
വ്യവസായത്തിന് - കാലിന്റെ സൈസിന് ചെരുപ്പ് തുന്നുന്നതിനു പകരം ചെരുപ്പിന്റെ പാകത്തിന് കാല് മുറിക്കുന്ന അവസ്ഥ, story ആയാലും crew ആയാലും,. updated അല്ലാത്ത എഴുത്തുകാർ, റീടേക്ക് പറയാൻ ഭയക്കുന്ന പുതുമുഖ സംവിധായകർ. പിന്നെ സ്റ്റാർഡം നോക്കി വിതരണം/തിയറ്റർ / satellite-rights തീരുമാനിക്കപ്പെടുന്ന അവസ്ഥ വേറേ.
പ്രേക്ഷകർക്ക് - അമിതപ്രതീക്ഷയുടെ അധികഭാരം, ഫാൻഫൈറ്റ്, മാറുന്ന അഭിരുചികൾ, കൈയെത്തും ദൂരെയുള്ള ലോകസിനിമ..  പഴയതിനോട് ഒരു മടുപ്പ് സ്വാഭാവികം..  ഇഷ്ടമാണെങ്കിലും അനിഷ്ടമാണെങ്കിലും സൂപ്പർസ്റ്റാർ പടങ്ങൾക്കുള്ള reaction/trolls extreme ലെവലിലേക്ക് പോകും, അതിന്റെ ദൂഷ്യം അനുഭവിക്കുന്നത് സൂപ്പർ സ്റ്റാർ അല്ലെന്ന് മാത്രം.
സൂപ്പർസ്റ്റാറുകളെ പുച്ഛിക്കുന്നതിനോട് യോജിപ്പില്ല, വ്യക്തി വേറേ, അഭിനേതാവ് വേറെ, അവരുടെ ഉത്പന്നങ്ങൾ വേറെ. വ്യവസായവിപണിയുടെ അതിരുകൾ പുനർനിർണയിക്കപ്പെടണം, അത് വഴി reach കൂടുന്നത് സൂപ്പറുകൾക്ക് മാത്രമല്ലല്ലോ. അവരുടെതന്നെ നല്ല ചില പഴയകാലചിത്രങ്ങളും മറ്റുള്ളവരുടെ പുതിയ ചിത്രങ്ങളും ഇത് വഴി ജീവൻ വയ്ക്കും.
ഇവിടെ വേണ്ടത് സൂപ്പർ സിനിമകളാണ്.
ഓരോ വെള്ളിയാഴ്ചയും സൂപ്പർസ്റ്റാറുകൾ ഉദിക്കട്ടെ / ഉയർത്തെണീൽക്കട്ടെ.
ഇതാണ് സമയം.
OTT വഴി ഒരു ഗുണം - സിനിമക്കാർക്ക് അവസരം കിട്ടാനും കഴിവ് തെളിയിക്കാനും താരങ്ങളുടെ സഹായം നിർബന്ധമല്ല. കഴിവ് തെളിയിച്ചുകഴിഞ്ഞാലും താരങ്ങൾക്ക് കഥ എഴുതുന്നതിന് പകരം കഥാപാത്രങ്ങൾക്ക് യോജിച്ചവരെ കൂടെച്ചേർത്താൽ നേരത്തെ പറഞ്ഞ ഭാരം കുറയും, കുറയണം.
ഉത്സവങ്ങൾക്ക് മാലപ്പടക്കം കൊളുത്തുന്ന സൂപ്പർ സ്റ്റാർ പടങ്ങളും മനസ്സിൽ മത്താപ്പൂ കത്തിക്കുന്ന സൂപ്പർ/കുഞ്ഞു പടങ്ങളും വിജയിക്കട്ടെ.
ദില്ലിയിലെ ഇസ്ക്കോൺ volunteer പണ്ട് പറഞ്ഞത് അൽപം മാറ്റിപ്പറഞ്ഞാൽ, സൂപ്പറുകൾ തീറവകാശമില്ലാതെ അവതാരമെടുക്കേണ്ടത് അവരവരുടെയുള്ളിൽ തന്നെയാണ്.