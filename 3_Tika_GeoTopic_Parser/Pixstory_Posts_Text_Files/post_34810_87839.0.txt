Nel 2012 era il 13esimo tennista al mondo nella classifica Atp. A dieci anni di distanza, quando è 33enne, mette da parte la racchetta per indossare il giubbino militare e tornare a Kiev per difendere la sua patria. Lui è Aleksandr Dolgopolov, tennista ucraino che ha deciso di tornare nella sua nazione e imbracciare le armi. "Ciao Kiev. Sono tornato per aiutare come posso a difendere la nostra casa", ha scritto su Instagram specificando di aver svolto un addestramento prima di mettersi in marcia. "È una mia decisione e nessuno può fermarmi. Mio padre è triste. È stata dura quando ci siamo lasciati. Era molto preoccupato e ovviamente nessuno voleva che fossi qui, ma questa è la realtà. È la guerra. Cosa possiamo fare? Sono sicuro che nessuno dei nostri ragazzi vuole morire o essere coinvolto, ma è la nostra terra, la nostra casa".

Dallo scoppio del conflitto Dolgopolov si era rifugiato con la famiglia in Turchia. Il susseguirsi dei bombardamenti lo ha convinto a prendere una decisione estrema, tornare in Ucraina. "Pensavo di essere più utile fuori dai confini nei primi giorni perché ovviamente non sono addestrato. Poi dopo alcuni giorni, passato l'iniziale panico, ho capito le dinamiche del conflitto e ho pensato di tornare indietro. Non avevo idea di come impugnare un'arma, quindi ho cercato un poligono di tiro e sono stato fortunato di trovare un ex militare professionista che mi ha insegnato per una settimana come si fa. Ora mi sento a mio agio con le armi. Riesco a sparare, non perfettamente, ma di sicuro posso colpire una persona se ne vedo una e sono più sicuro".