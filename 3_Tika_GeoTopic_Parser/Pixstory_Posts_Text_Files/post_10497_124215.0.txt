10 agosto: è la giornata mondiale del leone. Il WWF lancia l'allarme per il futuro di questa specie iconica, da sempre simbolo di forza e resistenza. Nell’ultimo secolo infatti i leoni presenti in Africa sono passati da 200mila agli inizi del ‘900 ai meno di 30 mila di oggi. 

La riduzione dei leoni in Africa, infatti, non sembra arrestarsi e dai dati più recenti emerge che, solo negli ultimi 20 anni, la popolazione ha subito un declino del 43%. Tra le minacce principali la perdita e il degrado dell'habitat, causati principalmente dall'incremento della popolazione umana e dalla sempre maggiore diffusione delle infrastrutture; la diminuzione di alcune delle sue prede elettive, il conflitto diretto e indiretto con l'uomo (causato in primis dalle predazioni a danno del bestiame domestico) e il bracconaggio, legato anche al commercio illegale di pellicce e altre parti del corpo. 
Oggi si stima che il leone occupi solo il 10% del suo areale originario. I leoni sono presenti in 27 paesi africani, ma solo in 7 di questi si contano popolazioni con più di 1.000 individui. La specie è invece ormai estinta in 26 Stati del suo areale di origine.