Il ciclista Alejandro Valverde è stato dimesso dall'ospedale ed è tornato a casa a quasi 24 ore dall'incidente nella Murcia. I medici non hanno riscontrato nulla di grave, né emorragie né fratture, ma solo diverse contusioni guaribili in pochi giorni. Una fortuna visto quello che è successo e che la polizia è riuscita a ricostruire grazie a un motociclista che passava di lì in quel momento.

Grazie al testimone e alla targa dell'auto che è riuscito a prendere, le forze dell'ordine hanno fermato il pirata della strada che si era dileguato dopo aver investito - di proposito - il gruppo di ciclisti in cui c'era Valverde. Da quanto è stato ricostruito pare che l'automobilista abbia superato i ciclisti in maniera pericolosa e, quando questi si sono lamentati, lui è tornato indietro investendoli e dandosi alla fuga. La polizia lo ha intercettato e lui non ha potuto fare altro che confessare.

Quanto a Valverde, come detto, sta fortunatamente bene. A 42 anni una cosa del genere avrebbe potuto farlo smettere, invece lui ha già fatto sapere che vuole prendere parte alla Vuelta di Spagna che prenderà il via il 19 agosto. Poi, prima di appendere la bicicletta al chiodo, c'è ancora il Giro di Lombardia.