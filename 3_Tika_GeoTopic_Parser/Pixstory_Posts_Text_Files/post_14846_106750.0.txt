L’ultima riunione delle autorità del bacino del Po ha certificato l’entità del problema della siccità del fiume, mai così secco negli ultimi 70 anni. Per far fronte all’emergenza, sono iniziati i prelievi dal lago di Garda verso il Po. Inoltre la neve sulle Alpi è totalmente esaurita in Piemonte e Lombardia e i laghi, a partire dal Maggiore, sono ai minimi storici del periodo (tranne il Garda). Le colture sono in sofferenza e si è dovuto rimandare di 15 giorni il piano irrigazione. Utilitalia, in rappresentanza delle multiutility del servizio idrico integrato, conferma che l’attenzione è soprattutto per le forniture di risorsa per il potabile:  ad un centinaio di Comuni in Piemonte e 25 in Lombardia è stato chiesto ai sindaci di preparare eventuali sospensioni notturne per rimpinguare i livelli dei serbatoi con ordinanze mirate ad un utilizzo estremamente parsimonioso dell’acqua.