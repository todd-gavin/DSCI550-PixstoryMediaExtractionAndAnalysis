Bisognerà attendere il secondo turno delle legislative in programma domenica in Francia per sapere se Emmanuel Macron potrà mantenere la maggioranza assoluta, dopo che ieri al primo turno la sua coalizione Ensemble! ha ottenuto il 25,75% dei voti: solo lo 0,09% in più dell'alleanza di sinistra raccolta intorno a Jean-Luc Melenchon. L'astensione ha raggiunto un nuovo record storico, attestandosi al 52,49%.

Bisognerà attendere altri sette giorni per capire chi avrà la maggioranza al Parlamento in Francia. Con un'affluenza mai così bassa nella storia, la chiave della vittoria è infatti nelle "riserve di voti" sui quali può contare ognuno dei partiti. Tradizionalmente, le riserve di voti nel sistema delle legislative francesi sono più dalla parte dei partiti di centro quando, come nel caso attuale, hanno a che fare con due partiti piuttosto "estremi" a destra e a sinistra.