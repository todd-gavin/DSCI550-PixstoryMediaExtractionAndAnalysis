Brillano i conti di Kering. Il big francese del lusso, che controlla maison come Gucci, Yves Saint Laurent e Bottega Veneta, ha chiuso il 2021 con ricavi pari a 17,6 miliardi di euro, in crescita del 35% sul 2020 e superando con un +13% i risultati pre-pandemici. L’utile netto ha raggiunto quota 3,17 miliardi di euro. Proposto un dividendo in aumento del 50% a 12 euro per azione.

Forte lo slancio nel canale retail (compreso l’e-commerce), che nell’esercizio fiscale è avanzato del 40%, con un rimbalzo del 18% anche sul 2019. Le vendite online, in particolare, hanno continuato a registrare performance in crescita (+55%), tanto che negli ultimi due anni questo canale ha raddoppiato le sue entrate e ora rappresenta il 15% dei ricavi della rete al dettaglio.