Perisic si è già calato nella sua nuova realtà di Londra e ha già registrato il primo video per i social del Tottenham. Ha fatto il suo primo ingresso in campo al New White Hart Lane, lo stadio di casa, facendo una videochiamata con uno dei tre figli. Dal prossimo anno giocherà su quel rettangolo verde alle dipendenze di Antonio Conte, un allenatore per cui il croato ha avuto solo belle parole: "È un privilegio lavorare di nuovo con un allenatore come lui. All'Inter abbiamo fatto bene, abbiamo vinto il campionato dopo 10 o 11 anni, è stato un anno perfetto. Sono davvero felice di rivederlo. Penso che insieme faremo bene anche qui in Inghilterra. Vive il calcio ogni minuto, ogni ora, ogni giorno… Anche quando dorme pensa al calcio! È appassionato e vuole sempre vincere, mi piace il suo personaggio e so che faremo un ottimo lavoro qui".

Al Tottenham Perisic guadagnerà 11 milioni di euro a stagione e non "solo" 6 come era trapelato inizialmente. "Fin dai primi contatti col club ho detto al direttore sportivo e ad Antonio Conte che volevo venire al Tottenham. Dal 2009 sono stato diverse volte vicino a trasferirmi in un club di Premier e finalmente è arrivato il momento. Non vedo l'ora di giocare".

Dovrà lavorare molto l'ex Inter per portare la sua nuova squadra a competere per traguardi importanti. E lo sa bene: "Lavorerò molto duro. Mi piace lavorare sodo per la squadra perché solo così si possono vincere trofei importanti. Posso giocare in diverse posizioni nel sistema in cui sta giocando il Tottenham. Porterò anche molta esperienza. Ho giocato per molti grandi club e, come ho detto, non vedo l'ora di iniziare a giocare, ad allenarmi e a dare il massimo".