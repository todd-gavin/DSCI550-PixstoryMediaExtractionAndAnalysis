Sarà un’Italia a forti tinte trevigiane quella varata dal Commissario Tecnico della Nazionale Italiana Rugby, Kieran Crowley, per l’esordio nel Sei Nazioni di domenica 6 febbraio alle 16 contro la Francia. A Parigi saranno dodici i giocatori della Benetton, tra cui i due esordienti Tommaso Menoncello e Toa Halafihi. “Il lavoro svolto in queste settimane di preparazione, verso l’esordio al Sei Nazioni, è stato intenso e di qualità. C’è tanta energia nel gruppo e consapevolezza di scendere in campo in uno dei tornei più importanti nel mondo del rugby e dello sport. Focus sulla nostra prestazione: sarà importante restare lucidi nei momenti chiave della partita” ha dichiarato Kiean Crowley. La formazione ufficiale vedrà giocare estremo Padovani, le ali saranno Ioane e Menoncello, i centri Brex e Zanon. La regia sarà affidata al mediano di mischia del Gloucester, Stephen Varney e al mediano d’apertura del Montpellier, Paolo Garbisi. In mischia giocheranno Halafihi, capitan Lamaro e Negri come terze linee, Ruzza e Cannone in seconda linea e i piloni Pasquali e Fischetti a proteggere il tallonatore Gianmarco Lucchesi. In panchina altri sei giocatori della Benetton (Faiva, Nemer, Pettinelli, Zuliani, Braley e Marin) oltre al pilone Zilocchi delle Zebre e alla seconda linea dei Newcastle Falcos, Fuser.