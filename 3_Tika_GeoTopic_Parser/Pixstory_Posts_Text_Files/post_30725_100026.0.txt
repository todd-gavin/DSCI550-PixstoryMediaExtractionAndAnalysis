Si ferma ai quarti il cammino di Jannik Sinner negli Internazionali d'Italia. L'altoatesino è stato sconfitto per 7-6 6-2 da Stefanos Tsitsipas, numero 5 del ranking ATP. Sinner era stato bravo a recuperare il break di svantaggio con cui aveva aperto i suoi turni di servizio, portando il primo set al tie-break poi perso per 7 punti a 5. Alle prese con un infortunio all'adduttore che lo ha via via sempre più limitato, l'italiano ha poi perso di intensità, finendo per soccombere. Nel secondo set Tsitsipas ha nuovamente tolto il servizio all'azzurro nel corso dei primi game, brekkando una seconda volta a zero per portarsi sul 5-2 e chiudendo subito dopo un match durato comunque ben 2h27 minuti. Il greco incontrerà in semifinale il tedesco Alexander Zverev che ha rispettato il pronostico battendo anch'esso con il punteggio di 7-6 6-2 il cileno Cristian Garin, numero 45 del ranking. A partire da metà pomeriggio sono in programma gli altri due quarti di finale Shapovalov-Ruud e Djokovic-Auger-Aliassime.