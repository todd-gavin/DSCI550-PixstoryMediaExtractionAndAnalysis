L'Inter vince la Coppa Italia ai tempi supplementari. Al termine di una partita ricca di gol, ben sei, gli uomini di Simone Inzaghi sollevano il trofeo ai danni della Juventus che quest'anno, per la prima volta nell'ultimo lustro, non mette assolutamente nulla in bacheca. Invece i nerazzurri potrebbero bissare con lo scudetto dopo questa iniezione di fiducia data dalla vittoria della coppa nazionale.

La partita è vivace, le squadre giocano a viso aperto e, soprattutto nella ripresa, si sprecano azioni da gol da una parte e dall'altra. Ad andare in vantaggio è l'Inter con Barella al 7' della prima frazione. Pareggio nella ripresa di Alex Sandro al 5' con un tiro potente dal limite dell'area (forse deviato da Morata) e due minuti dopo vantaggio bianconero con Vlahovic che conclude un contropiede ispirato da Dybala. Con la Juventus più in palla è però l'Inter a segnare a dieci minuti dalla fine con un dubbio rigore assegnato dall'arbitro per fallo su Lautaro Martinez: trasforma Calanhoglu.

La finale si decide ai supplementari. Perisic sale in cattedra e dopo aver segnato un altro rigore all'Inter, raddoppia pochi minuti dopo con un sinistro sotto l'incrocio, dove Perin non può arrivarci.

Per l'Inter è l'ottava Coppa Italia vinta e ora il sogno si chiama scudetto. Per la Juventus invece è la stagione più amara da dieci anni a questa parte.