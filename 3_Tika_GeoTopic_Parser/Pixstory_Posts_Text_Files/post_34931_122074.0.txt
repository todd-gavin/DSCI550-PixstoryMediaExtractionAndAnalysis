La Bundesliga è ai nastri di partenza e domani sera c'è in programma la prima partita ufficiale. E che partita visto che si affrontano l'Eintracht Francoforte, vincitore dell'Europa League, e il Bayern Monaco, campione di Germania per la decima volta consecutiva e fresco vincitore della Supercoppa di Germania contro il Lipsia.

Alla vigilia del matchJulian Nagelsmann, il tecnico dei bavaresi, ha parlato ai giornalisti: "A Francoforte non è mai facile. Troveremo un ambiente euforico, sarà una trappola per noi".

Quest'estate il mercato ha cambiato le carte in tavola per il Bayern Monaco, soprattutto con la partenza di Lewandowski e l'arrivo di De Ligt: "Matthijs è un giocatore incredibile, per noi la sua presenza è molto importante. Deve ancora abituarsi, com'è logico che sia, ma è molto forte", ha detto il tecnico sull'ex difensore della Juventus. "Lewandowski? Abbiamo perso un attaccante da 50 gol, ma nel complesso la rosa è migliorata. La squadra è molto motivata. I nostri obiettivi non cambiano: puntiamo al titolo, ma anche a far bene in Champions".