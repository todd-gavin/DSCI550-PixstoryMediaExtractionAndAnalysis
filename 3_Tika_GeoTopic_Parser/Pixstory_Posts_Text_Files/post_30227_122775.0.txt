Consumato non senza rammarico il divorzio dal Napoli, Dries Mertens ha scelto il Galatasaray come nuova squadra. L'attaccante belga, il cui nome era stato accostato alla Juventus nelle scorse settimane, è atterrato ieri a Istanbul, accolto da un folto gruppo di tifosi festanti. Ecco le sue prime parole da giocatore del Galatasaray: "Sono venuto qui, adesso sono qui e sono felice. Quest'accoglienza è incredibile, non me l'aspettavo. Questi tifosi sono pazzeschi. Vogliamo fare cose speciali, il Galatasaray è il miglior club della Turchia". Assieme al belga, la squadra turca ha ingaggiato anche l'uruguaiano Lucas Torreira, nell'ultima stagione militante tra le fila della Fiorentina.