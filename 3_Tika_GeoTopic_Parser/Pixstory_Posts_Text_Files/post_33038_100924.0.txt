Fabio Fognini non passa il primo turno del torneo di Ginevra, superato per 6-4 6-3 dall'australiano Kokkinakis. Anche Marco Cecchinato, che lunedì aveva sconfitto Thiem, ha perso con un netto 6-2 6-3 dal polacco Majchrzak. Buone notizie, invece, dalle qualificazioni del Roland Garros: ai cinque qualificati lunedì al turno decisivo (Cobolli, Giannessi, Giustino, Agamennone e Zeppieri) si sono aggiunti ieri altri 4 italiani. Bel risultato per il giovane Gian Marco Moroni, che supera 6-1 7-6 l'esperto Feliciano Lopez, e per il giovanissimo Luca Nardi, che batte lo slovacco Martin 7-6 5-7 6-3. Avanza anche Salvatore Caruso, che nel derby italiano elimina Andrea Arnaboldi 6-4 7-5, e Andrea Vavassori, che supera il padrone di casa Hoang per 6-3 3-6 6-4. In nove tenteranno dunque l'assalto al tabellone principale, per aggiungersi a Sinner, Sonego, Musetti, Fognini, Cecchinato e Travaglia, mentre il numero 1 azzurro, Matteo Berrettini, sarà assente per infortunio. Lato femminile eliminata, invece, Lucrezia Stefanini, battuta 6-3 5-7 7-5 dall'ucraina Zavachka mentre proveranno la qualificazione oggi Sara Errani ed Elisabetta Cocciaretto, per provare a raggiungere in tabellone Giorgi, Paolini, Trevisan e Bronzetti.