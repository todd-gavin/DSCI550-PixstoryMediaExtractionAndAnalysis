Nonostante dovessero essere già apposte le firme entro la fine di questa settimana, Investcorp ed Elliott sono molto vicini per il passaggio di proprietà del Milan. Maggio sarà il mese giusto per l’acquisizione per la cifra di 1 miliardo e 180 milioni di euro, con l’obiettivo di riportare il Milan ai fasti del passato e tornare a giocare la Champions League, magari non dal primo anno, da protagonista. 

Non si è ancora parlato di nomi di giocatori, è prematuro, ma l’ambizioso progetto passa anche da un’idea di Investcorp, quello dello stadio di proprietà. Se ne parla da tanto, Elliott ha cercato un dialogo anche con l’Inter oltre che con il Comune di Milano. Da Investcorp invece la si pensa diversamente e nei piani futuri sono esclusi i cugini nerazzurri.

"Nella testa di Alardhi non ci può essere la condivisione di quello che lui considera un luogo di culto per i tifosi: lo stadio deve essere rossonero in tutto e per tutto, deve accogliere gli appassionati 365 giorni all’anno, deve essere un posto esclusivo e aggregante, un punto di ritrovo per tutti e deve soddisfare le esigenze e le possibilità di chi può spendere tanto e di chi può permettersi solo cifre più contenute”.