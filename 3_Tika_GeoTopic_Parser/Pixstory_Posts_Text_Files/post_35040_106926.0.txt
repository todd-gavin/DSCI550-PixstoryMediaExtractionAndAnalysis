A metà Roland Garros erano tante le ipotesi per la nuova classifica Atp. La sconfitta di Djokovic ai quarti, l’infortunio di Zverev e la vittoria di Nadal hanno sconvolto tutto. Oggi le curiosità sono state appagate con la nuova classifica che “perde” i punti del Roland Garros dello scorso anno.

In vetta torna Medvedev, già primo per pochi giorno qualche mese fa, prima di essere riscavalcato da Djokovic. Il tennista serbo perde ben due posizioni, cosa che non capitava da un po’ e si ritrova al terzo posto anche a causa dei due tornei americani saltati (e rischia di saltare anche gli Open). Al secondo posto c’è Zverev che inevitabilmente perderà posizioni nei prossimi mesi visto il lungo stop che lo attende dopo l’infortunio alla caviglia patito in semifinale a Parigi contro Nadal.

Ecco, proprio Nadal che tempo fa era dato quasi alla fine della carriera, in realtà è rinvigorito dopo i due Slam vinti quest’anno. Ha guadagnato la quarta posizione ma potrebbe già ambire alla seconda… a 36 anni.

Rimane in top10 Matteo Berrettini fresco vincitore del torneo di Stoccarda. Perde una posizione Sinner (13), ne perdono rispettivamente sette e diciassette Fognini (59) e Musetti (74).