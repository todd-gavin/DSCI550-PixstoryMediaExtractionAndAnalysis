Intervistata da Rtl, Sofia Goggia è tornata a parlare dell'infortunio patito a Cortina prima dei Giochi olimpici invernali di Pechino 2022, sul quale la madre di Federica Brignone, l'ex sciatrice Ninna Quario, aveva posto dei dubbi.
Per spiegare la gravità della condizione del suo ginocchio, Goggia ha raccontato: "L'altro giorno, dopo essere atterrata sono andata a Milano a fare un check dal mio ortopedico che mi segue da quando ho quattordici anni e mi ha detto che quando ha preso in mano il mio ginocchio dopo Cortina gli è venuto da svenire, perché era in condizioni pessime".
La mamma della Brignone aveva accusato Goggia di essere egocentrica e anche su questo punto la medaglia d'argento della discesa libera ha voluto replicare: "L'egocentrico penso che metta al centro dell'attenzione i propri problemi, lo sport ad alto livello implica una sorta di egoismo, perché l'atleta deve pensare a sé e ognuno di noi lo è per riuscire a conseguire un percorso personale che porterà a obiettivi desiderati. Se c'è una persona che mi fa sempre le polemiche è sempre lei, chissà come mai".