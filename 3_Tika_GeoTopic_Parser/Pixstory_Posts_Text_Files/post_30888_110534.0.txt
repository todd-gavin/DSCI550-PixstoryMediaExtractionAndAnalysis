La neopromossa Monza è la grande protagonista dei primi giorni di calciomercato. L'amministratore delegato Adriano Galliani sta mettendo in campo tutta la sua esperienza, e il denaro garantito dal presidente Silvio Berlusconi, per mettere a segno colpi a ripetizione e rinforzare la rosa. A margine della premiazione delle società lombarde neopromosse in Serie A, Galliani ha spiegato: "Due giocatori, Ranocchia e Cragno, sono già arrivati. Ieri Sensi è stato a casa mia e abbiamo parlato. Gli ho lasciato un paio di giorni per decidere e speriamo che possa arrivare". Restano aperte le piste che portano ad altri due colpi importanti, ossia Andrea Pinamonti e Matteo Pessina, ma per loro Galliani ha spiegato che al momento le richieste economiche restano troppo elevate. Sullo sfondo c'è poi l'affascinante prospettiva di riportare in Lombardia un big come Mauro Icardi: "Mauro Icardi al Monza? Sono giocatori che hanno stipendi e costi assolutamente fuori portata. Anche se non ricordo di aver detto 'è impossibile'...".