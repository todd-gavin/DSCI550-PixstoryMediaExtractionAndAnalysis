L'ultimo aggiornamento sulle condizioni di Stefano Tacconi sono confortanti perché si evince che entro le prossime 48-72 ore potrebbe lasciare il reparto di rianimazione ed essere spostato in quello di neurochirurgia. Gli aggiornamenti sono stati dati con un bollettino medico dal direttore della Struttura di Neurochirurgia dell'ospedale di Alessandria, Andrea Barbanera.

"La situazione è più stabile", comunicano dall'ospedale di Alessandria, "Stefano Tacconi è ancora in rianimazione, ma sicuramente ha una vigilanza migliore. Non risponde completamente, ma esegue ordini. Saluta, muove i 4 arti. Se la situazione continua cosi, in 2-3 giorni potrebbe lasciare la rianimazione ed essere spostato nel reparto di neurochirurgia. Stiamo anche cominciando a staccarlo dal respiratore. Diciamo che ha fatto passi avanti molto importanti: non c'è ancora il rischio zero, ma direi che il messaggio che diamo oggi è positivo. Abbiamo preso la direzione giusta e sicuramente ci sarà ancora strada da fare. Forse, però, la parte più in salita di essa è terminata”.