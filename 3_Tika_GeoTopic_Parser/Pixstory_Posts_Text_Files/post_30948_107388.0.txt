I progressi mostrati dalla Nazionale di calcio guidata da Roberto Mancini nelle prime partite di Nations League hanno incontrato un brusco stop nel 5-2 subito dalla Germania. A fine partita Gigio Donnarumma si è presentato ai microfoni della Rai in qualità di capitano della squadra: "Siamo arrabbiati, non ci sono scuse, adesso andiamo negli spogliatoi, ci guardiamo in faccia e ripartiamo per dimostrare che non siamo questi. Stasera ci è mancato tutto, forse c'era anche un po' di stanchezza dopo cinque partite in 20 giorni a fine campionato, ma non vogliamo alibi. Ci dispiace tanto per i tifosi, per quello che hanno visto". Durante l'intervista, c'è stato spazio anche per un battibecco, con il portiere del Paris Saint Germain che non ha preso bene alcuni commenti su una sua ingenuità commessa nel match: "Abbiamo fatto tutti degli sbagli, non ci sono colpevoli. Anche io avrei potuto valutare meglio certe situazioni, ma dopo gli errori si cresce. Poi se dite che è colpa mia, io mi prendo le mie responsabilità e vado avanti a testa alta"