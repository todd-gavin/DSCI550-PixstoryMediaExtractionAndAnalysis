Non si è fatta attendere la replica del Bodo Glimt alle accuse avanzate dalla Roma per i tafferugli scoppiati al termine della partita valida per i quarti di finale di Conference League, disputata in Norvegia e terminata 2-1 per i padroni di casa. Il club norvegese non ha negato il pugno del suo allenatore Kjetil Knutsen ai danni del preparatore dei portiere giallorosso Nuno Santes, ma ha aggiunto che quest'ultimo aveva tentato di strangolare il mister avversario. In un comunicato, il Bodo denuncia: "Il comportamento della Roma è un attacco fisico a Knutsen, e un attacco sistematico ai nostri valori. La Roma sta bombardando i media di falsità, nel tentativo di nascondere il comportamento antisportivo. Sappiamo che c'è un video dell'incidente, che mostra l'attacco a Knutsen da parte di tesserati della Roma. Il club ha visto questo video. Chiediamo che il pubblico abbia accesso a questo video di proprietà della Uefa". Knutsen ha aggiunto: "Tutto è culminato in un attacco fisico contro di me nel tunnel dei giocatori. Sono stato aggredito fisicamente. Nuno Santos mi ha afferrato per il collo e mi ha spinto contro il muro. È naturale che poi io abbia dovuto difendermi". La squadra norvegese ha annunciato di voler presentare denuncia alla polizia, mentre la Uefa ha fatto sapere di avere aperto un'indagine.