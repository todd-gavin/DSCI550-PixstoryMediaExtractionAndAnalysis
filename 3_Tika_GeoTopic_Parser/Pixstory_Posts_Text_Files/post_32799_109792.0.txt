Un film rivisto, che speriamo possa avere, però, un finale diverso. La pole position del Gran Premio d'Olanda è di Francesco Bagnaia, il pilota della Ducati con il nuovo record della pista di Assen:  1:31.504! Per Pecco è la quarta pole position dell'anno, la 17° in carriera. Alle spalle dell'italiano, proprio come al Sachsenring, c'è Fabio Quartararo e in prima fila con loro Jorge Martin, che avrebbe potuto provare l'assalto alla pole se non fosse scivolato con la sua Ducati prima del secondo tentativo. La seconda la apre un bravissimo Marco Bezzecchi, con lui scatteranno Aleix Espargaro con l'Aprilia e forse Jack Miller, con l'altra Ducati. L'australiano allo scadere del tempo ha involontariamente ostacolato l'ultimo tentativo di Maverick Vinales ed è possibile che venga penalizzato. Terza fila per la Ducati di Johann Zarco, la KTM di Miguel Oliveira e la Suzuki di Alex Rins, mentre in quarta fila ci saranno l'altra KTM di Brad Binder, il già citato Vinales (che si è visto tra l'altro cancellare per bandiere gialle un giro che lo avrebbe messo in settima piazza) e Taka Nakagami con la Honda. Solo 16° uno sfortunatissimo Enea Bastianini, dietro a Marini (13°) e Bastianini 15°). Al ducatista si è fermata la moto in Q1 ed è dovuto correre a piedi ai box, potendo fare un solo run con una moto che fino a 2 minuti prima aveva un setup da bagnato.