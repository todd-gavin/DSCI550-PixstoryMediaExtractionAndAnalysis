Le sculture in bronzo dell’altare del Crocefisso del duomo di Ferrara  sono esposte dal 19 marzo a palazzo Strozzi, a Firenze, nella mostra simbolo del Rinascimento italiano, dal titolo “Donatello, il Rinascimento”. Si tratta di un gruppo, della metà del XV secolo, composto da cinque statue di imponenti dimensioni, a firma di Niccolò Baroncelli e Domenico di Paris: il Crocefisso al centro, a sinistra la Madonna e San Maurelio, dall’altra  parte San Giovanni e San Giorgio.  Al termine dell’esposizione – a luglio (salvo proroghe) –  il Crocefisso della Cattedrale estense oggi nel capoluogo toscano sarà prestato al Victoria and Albert Museum di Londra, fino al prossimo anno. “Ci siamo trovati davanti opere straordinarie realizzate in modo eccellente. A mio parere tra i massimi esempi tecnologici del Quattrocento”, ha detto questa mattina in conferenza stampa il restauratore Nicola Salvioli, che ha curato il recupero finanziato dalla Fondazione Palazzo Strozzi e Musei del Bargello. “La prima richiesta di prestito ci è pervenuta da Firenze il 13 maggio 2021. Hanno fatto seguito alcuni sopralluoghi. Inizialmente doveva essere solo il Crocefisso ad essere esposto. Ma mentre il restauro procedeva tutti erano sorpresi dalla bellezza che continuava ad emergere. Alla fine decisero di esporre tutte le statue”, ha raccontato don Ivano Casaroli, presidente del Capitolo della Cattedrale. Per condurle fuori dal duomo di Ferrara – trattandosi di sculture in bronzo del peso di parecchi quintali e di circa due metri d'altezza – è stato temporaneamente sospeso il cantiere post sisma, sono state costruite apposite infrastrutture per consentirne il trasporto e l’uscita dalla porta centrale.