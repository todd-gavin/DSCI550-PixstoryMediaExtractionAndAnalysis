Charles Leclerc ottiene la pole position del GP Francia 2022. Una prestazione sontuosa, quella del monegasco della Ferrari, che ferma i cronometri sull'1:30.872 rifilando ben tre decimi di gap al rivale Max Verstappen. Una pole position, la settima in stagione, la sedicesima in carriera, costruita con le performance di una Ferrari in palla, ma anche con la strategia e l'aiuto di Carlos Sainz in Q3: lo spagnolo, costretto a partire dal fondo (sarà 19esimo) per effetto della penalità per sostituzione della power unit, ha infatti aiutato il compagno di 
squadra offrendogli la scia sul lungo rettilineo del Mistral in entrambi i giri decisivi per la pole. Alle spalle dei due pretendenti al trono iridato, troviamo un redivivo Sergio Perez seguito da Lewis Hamilton, Lando Norris e George Russell. Domani alle 15.00 il via del GP Francia. 

Foto: Instagram scuderiaferrari