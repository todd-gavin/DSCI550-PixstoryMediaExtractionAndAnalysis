'ബാവുൾ' ഒറ്റ ദിവസം കൊണ്ട് തന്നെ വായിച്ചു തീർക്കാൻ കഴിയുന്ന സമാഹരമാണ്..പക്ഷേ അതിലെ എഴുത്തിന്റെ തീക്ഷ്‌ണത ഉള്ളിലെപ്പോഴും അലയടിച്ചു കൊണ്ടിരിക്കും.അവതാരികയിൽ പറയുന്ന പോലെ ഒരു സെമിനാരി വിദ്യാർത്ഥി സഞ്ചരിക്കുന്ന വഴികളിൽ നിന്ന് വ്യത്യസ്തമായി സ്വന്തമായി വഴിവെട്ടി സഞ്ചരിക്കുന്നയാളാണ് ജിബു കൊച്ചു ചിറ എന്ന കവി.മജീദ് സെയ്ദ് അവതാരികയിൽ സൂചിപ്പിക്കുന്ന പോലെ "ഇങ്ങനൊരു കവി കൂടി പ്രപഞ്ചത്തെ പരിഹസിച്ച് നമുക്കിടയിൽ ചുറ്റിതിരിയുന്നുണ്ടെന്ന് എന്തേ തിരിച്ചറിയാൻ വൈകിയെന്ന് നിങ്ങൾ സന്ദേഹപ്പെടും" അത്രമേൽ വ്യത്യാസ്തവും, വൈകാരികവും, പ്രസക്തവുമാണ് ജിബു ചേട്ടന്റെ വരികൾ.ഉറച്ച സ്ത്രീപക്ഷ നിലപാടുള്ള, നിലനിൽപ്പിന്റെ ജീവിതസമരങ്ങളിലൂന്നിയുള്ള, ജീവനുള്ള,നിറങ്ങളുള്ള,മുഖച്ഛായയുള്ള കവിതകളാണ് ബാവുളിൽ ഉള്ളത്. ആത്മഹത്യ ചെയ്തതാണ്, ചുമരൊരു ഹൃദയമാകുമ്പോൾ, കറുത്തവരികൾ, ഗൗളി, അടുക്കള, അമ്മ ഉറങ്ങാത്ത വീട്, സ്ത്രീ,രാത്രികൾ പനിക്കുമ്പോൾ, കുഞ്ഞു ദൈവം,തുടങ്ങി ജീവിതത്തിന്റെ എല്ലാ തലങ്ങളെയും ആശയങ്ങളെയും ഉൾക്കൊള്ളുന്ന കവിതകളാണ് ബാവുൾ നിറയെ നമുക്ക് കാണാൻ സാധിക്കുക.കുഞ്ഞു വരികൾ കൊണ്ട് എന്ത് മനോഹരമായാണ് കവി നമ്മളെ ചിന്തിപ്പിക്കുന്നതെന്ന് തോന്നിപ്പോകും. കുറിക്ക് കൊള്ളുന്ന ചെറിയ കവിതകൾ വായനയെ ഏറെ ഹൃദ്യമാക്കുന്നു. എനിക്കേറ്റവും പ്രിയപ്പെട്ട പുസ്തകങ്ങൾക്കിടയിൽ ഇനി 'ബാവുൾ' ഉണ്ടാകും എന്ന് തീർച്ച.ഇനിയും ഒരു 'കവി' എന്ന നിലയിൽ പ്രകാശിച്ചുകൊണ്ടേയിരിക്കാൻ, സമൂഹത്തിന് തന്റെ കാഴ്ചപ്പാടുകൾ പകർന്നു നൽകികൊണ്ടേയിരിക്കാൻ ജിബു കൊച്ചുചിറ എന്ന കവിക്ക് കഴിയട്ടെ. മജീദ് സെയ്ദ് പറഞ്ഞു നിർത്തും പോലെ "ഈ കവിയുടെ ജല്പനങ്ങൾ കൂടി ഈ ലോകത്തിന്റെ ഭ്രാന്തുകൾക്ക് മാറ്റ് കൂട്ടട്ടെ "എന്ന് ആശംസിക്കുന്നു.. വേരുകളില്ലാതെ പ്രണയിക്കാൻ നമുക്കെല്ലാവർക്കും കഴിയട്ടെ,ഓരോ വേരും ജീവിതങ്ങളിൽ നിന്ന് ജീവിതങ്ങളിലേക്ക് ആഴ്ന്നിറങ്ങട്ടെ.. ബാവുൾ തീർച്ചയായും വായിക്കേണ്ടിയിരിക്കുന്നു,സ്നേഹം!