Dopo diversi anni di partnership con la Nike, per il prossimo anno la Serie A si è affidata a Puma per il nuovo pallone. Si chiama "Orbita", ha una grafica che si ispira al logo della massima divisione italiana e richiama anche i colori della bandiera del nostro Paese ed è stato presentato oggi.

"Il momento del lancio del nuovo pallone è sempre molto importante all'inizio di una nuova stagione poiché è l'oggetto che più di tutti rievoca in ognuno di noi sogni e ricordi, "ha dichiarato Luigi De Siervo, amministratore delegato della Serie A, "il pallone Orbita Serie A di Puma presenta un design moderno e accattivante, che incontrerà sicuramente il gusto delle generazioni più giovani".

Il nuovo pallone ha una struttura composta da 12 grandi pannelli a forma di stella per un numero molto ridotto di cuciture, così da permettere una migliore connessione con il pallone. Per ridurre l'assorbimento dell'acqua è stata aggiunta schiuma POE, in questo modo aumenta anche la sensibilità al tocco. Infine, la superficie in PU 3D testurizzato da 1.2 millimetri aumenta l'aerodinamicità della palla e la rende più resistente all'abrasione e all'usura.