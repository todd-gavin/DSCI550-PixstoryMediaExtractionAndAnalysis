È probabile che il prossimo campionato di Serie A possa ritrovarsi orfano del numero 88 e il motivo ha a che vedere con una faccenda lontana dai campi da calcio: il nazismo.

La richiesta arriva attraverso un comunicato diffuso nella giornata di venerdì 29 luglio, da Milena Santerini, coordinatrice nazionale per la lotta all'antisemitismo presso la Presidenza del Consiglio dei Ministri.

Santerini ha precisato che il numero 88 è parte integrante del linguaggio e della simbologia neo-nazista e che viene utilizzato per esprimere un saluto ad Adolf Hitler, ideatore del nazionalsocialismo nonché cancelliere tedesco dal 1933 al 1945. 

La coordinatrice ha poi spiegato che il numero 88 può diventare soggetto di propaganda nazista e violerebbe di fatto tutti i codici etici e tutti i valori morali sostenuti dallo sport.

«Questo numero presenta chiari riferimenti all'ideologia neo-nazista, dato che i numeri 8-8, nell'uso che ne viene fatto da vari attivisti neonazisti, corrispondono a due H (ottava lettera dell'alfabeto) e alludono al saluto ‘Heil Hitler’. 

Anche se qualche giocatore fosse inconsapevole del riferimento, le squadre sono fermamente invitate a non usarlo» ha dichiarato nel comunicato Milena Santerini.

«Un simbolo del genere significa sofferenza e violenza, un'ideologia di morte che ha diviso gli esseri umani tra degni e indegni, e ha scatenato violenza inenarrabile».