Nel giorno della Festa nazionale francese, il Tour de France proponeva un'altra dura tappa alpina con arrivo all'Alpe d'Huez. A trionfare è stato il britannico Tom Pidcock, già campione olimpico di mountain bike, bravo a portare a termine nel miglior modo possibile la fuga di giornata che ha visto protagonisti anche Louis Mentijes e un ritrovato Chris Froome, secondo e terzo al traguardo ma staccati dal britannico lungo le rampe dell'ascesa teatro di tante imprese di Marco Pantani. Faceva parte del gruppo di fuggitivi arrivati all'attacco della salita finale anche Giulio Ciccone, staccatosi però dopo pochi chilometri. Dietro, la sfida per la maglia gialla ha visto Tadej Pogacar provare un paio di attacchi decisi a Jonas Vingegaard, ma il danese ha risposto sempre con prontezza. Molto bene anche Geraint Thomas che è arrivato con i due ed è terzo in classifica generale, dove oggi perdono terreno Romain Bardet e Nairo Quintana. Vingegaard è ora leader con 2'22 su Pogacar e 2'26" su Thomas, quarto Adam Yates a 2'35".