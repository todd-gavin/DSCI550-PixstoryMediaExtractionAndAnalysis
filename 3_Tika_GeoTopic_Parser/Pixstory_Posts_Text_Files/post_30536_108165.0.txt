La coppia della UAE Emirates formata da Tadej Pogacar e Rafal Majka continua a dare spettacolo al Giro della Slovenia. I due, già vincitori di una tappa a testa, hanno nuovamente staccato tutti e sono arrivati insieme sul traguardo di Velika Planina, decidendo di giocarsi il successo a... morra cinese. La carta di Majka ha avuto la meglio sul sasso di Pogacar e così il polacco è passato per primo sulla linea d'arrivo, abbracciato al compagno di squadra. Pogacar, grande favorito del prossimo Tour de France, resta leader della classifica generale con appena tre secondi sul compagno di squadra e ormai è a un passo dal successo finale sulle strade di casa.