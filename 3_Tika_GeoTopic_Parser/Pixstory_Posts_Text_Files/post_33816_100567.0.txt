L'Inter vince l'ottava Coppa Italia della sua storia grazie al 4-2 rifilato alla Juventus di Massimiliano Allegri. Match pirotecnico, quello andato in scena allo Stadio Olimpico mercoledì scorso, con le squadre che non si sono risparmiate.

Ad aprire le danze, Nicolò Barella con un destro a giro su suggerimento di Brozovic, imprendibile per Perin. Nella ripresa, i bianconeri piazzano un uno-due allucinante in due soli minuti: prima al 50' Alex Sandro, poi al 52' Dusan Vlahovic. 

Sembrerebbe in discesa la gara per gli uomini di Allegri, ma all'80' Hakan Calhanoglu sigla il gol del pareggio direttamente dal dischetto degli undici metri. Nei supplementari è Ivan Perisic a rubare la scena: il croato realizza una doppietta nel giro di 4 minuti. 

Al 99' è infallibile su calcio di rigore e poi chiude il discorso al 102' grazie ad una splendida rete da fuori, su passaggio di Dimarco. Per la prima volta, da dieci anni a questa parte, la Juventus concluderà la stagione senza alzare neanche un trofeo. Secondo successo, invece, per l'Inter che dopo la Supercoppa Italiana conquista anche la Coppa Italia. Ora, l'ultima chance per lo scudetto, domenica a San Siro contro la Sampdoria.