Dopo il Covid, che ha fatto impennare il desiderio di informazione certificata, cala l'interesse per le notizie considerate più "difficili" e "traumatiche" come la guerra in Ucraina, l'inflazione e la stessa pandemia. Le persone tendono ad evitare questo tipo di notizie e diminuisce anche la fiducia dei lettori in generale. È il quadro che emerge dal Digital News Report 2022 dell'Istituro Reuters che, per il quinto anno consecutivo, certifica che l'ANSA è prima in Italia per affidabilità tra le testate d'informazione online. Secondo l'analisi annuale, l'ANSA guida la classifica conquistando la fiducia del 73%% degli italiani, seguono Il Sole 24 Ore e SkyTg24. ANSA.it si conferma terzo per consultazione tra i siti d'informazione: il 18% degli italiani lo naviga ogni settimana. Primo Fanpage che fa un balzo (l'anno scorso era quinto) seguito da Tgcom24, davanti a SkyTg24, Repubblica, Corriere della Sera e Rainews. I tg Rai sono primi seguiti da Mediaset e Skytg24. Il rapporto Reuters indica che in Italia la fruizione di notizie cartacee continua a diminuire. Tiene la tv, mentre lo smartphone è il dispositivo più usato per la fruizione delle notizie online. Il 36% degli italiani condivide notizie sui social media e chat (primo Facebook seguito da WhatsApp e YouTube). La Finlandia è il Paese con i livelli di fiducia complessivi più alti (69%), mentre gli Stati Uniti hanno il punteggio più basso (26%). L'Italia si attesta al 35% a fronte del 40% del 2021 in cui si era registrato un +11%. "Si invertono in parte gli aumenti realizzati al culmine della pandemia - spiega Reuters - L'analisi del 2021 conteneva alcuni segnali positivi per l'industria dell'editoria, con maggiori consumi e crescente fiducia. A distanza di un anno, c'è un quadro leggermente meno ottimista". L'Istituto Reuters dedica in particolare un focus all'informazione legata alla guerra, condotta in cinque Paesi (Polonia, Germania, Gran Bretagna, Stati Uniti e Brasile) dal 29 marzo al 7 aprile. Emerge che il conflitto è seguito abbastanza da vicino e in molti si rivolgono ai telegiornali per gli aggiornamenti.