Per Gattuso all’estero sembra non esserci davvero pace. Dopo che lo scorso anno il Tottenham non lo aveva voluto sulla panchina, anche quest’anno sta succedendo la stessa cosa in Spagna. Da giorni si aspetta solo l’ufficialità di Gattuso nuovo allenatore del Valencia, con un contratto biennale da 3 milioni di euro a stagione, ma l’ex presidente del club Miguel Zorio ha chiesto ai tifosi di unirsi contro la decisione di ingaggiare il tecnico italiano per "i suoi commenti contro donne, omosessuali e giocatori di colore".

Frasi dette da Gattuso nel corso degli anni e riportate sui social da Zorio. Nel 2008, alla vigilia di una partita tra Italia e Spagna commentò uno dei temi caldi in quel momento così: “Il matrimonio dovrebbe essere tra un uomo e una donna e il matrimonio omosessuale è molto strano per me. Ma ognuno fa quello che vuole”. Nel 2013, quando Barbara Berlusconi fece il suo ingresso nel Milan, Ringhio disse: “Non riesco proprio a vedere le donne nel calcio. Non mi piace dirlo, ma è così”. Infine commentò i fischi razzisti a Boateng, sempre nel 2013: “Quante volte i bianchi sono stati fischiati? A me è successo, ma non gli do molta importanza”.

L’ex campione del Mondo del 2006 per il momento non ha rilasciato dichiarazioni. Un anno fa, quando successe la stessa cosa con il Tottenham, commentò: “Mi hanno descritto diversamente da come sono e non c’è stato niente da fare, non ho avuto la possibilità di difendermi. E ho dovuto accettare una storia che mi ha fatto più male di una sconfitta o un esonero. Sui social è possibile dar forza a qualsiasi falsità”.