Dopo due pareggi consecutivi contro Sampdoria e Roma, la Juventus è chiamata a raccogliere il bottino pieno nella sfida casalinga contro lo Spezia. Massimiliano Allegri non si aspetta una partita semplice: "I 4 punti persi sono pesanti, ma possiamo recuperarli in altre situazioni. L’importante è dare continuità e fare una striscia di risultati. Giocare contro la Roma dopo la Samp era facile, con lo Spezia invece sarà più difficile: è a 4 punti, fa gol e sta facendo delle buone prestazioni. E’ una partita che va aggredita ma per farlo ci vuole l’atteggiamento giusto fin dal primo minuto". La Juventus ha iniziato un tour de force che prevede campionato e prime partite di Champions League e dunque Allegri deve iniziare a gestire i suoi uomini, tra i quali si registra il rientro di un infortunato illustre: "Di Maria dall’inizio? Non esageriamo, diciamo che è disponibile. La formazione non l’ho ancora decisa. Domani saranno importanti i cambi. La competitività all’interno del gruppo è sempre importante e con i 5 cambi si gioca in 15 ormai".