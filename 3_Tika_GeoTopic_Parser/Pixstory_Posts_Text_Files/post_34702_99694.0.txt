Dal primo luglio Erling Haaland sarà un nuovo giocatore del Manchester City. Lo ha ufficializzato lo stesso club inglese con un comunicato. L’operazione ovviamente ha cifre mostruose, non tanto per il prezzo del cartellino che si attesta sui 60 milioni di euro come dice la clausola di rescissione, ma per l’ingaggio che andrà a percepire l’attaccante norvegese: quasi 400.000 sterline a settimana per un totale di più di 20 milioni di euro netti all’anno, alla pari di Kevin De Bruyne. Alla scuderia di procuratori di Haaland, che è seguito dalla società di Mino Raiola scomparso qualche giorno fa, andranno 40 milioni di euro.