Mancano ormai solo 3 giorni e finalmente si potrà tornare a vedere correre Marcell Jacobs sui 100 metri dopo l’impresa titanica dello scorso agosto quando ha conquistato la medaglia d’oro a Tokyo. Fino a oggi, in questi nove mesi, si è visto solo sulla corta distanza - 60 metri - ma al Kip Keino Classic di Nairobi, tappa del Gold Continental Tour, tornerà nella sua specialità. E con grandi ambizioni: “Diciamo che sarei insoddisfatto se la prima cifra non fosse un nove, poi dipenderà dal metro e dal vento che troverò a Nairobi. Ormai è dal 9"95 di Savona, un anno fa, che non faccio una gara con un bel vento favorevole. A Tokyo, nella finale del 9"80, il vento era praticamente nullo”, ha detto Jacobs in una intervista rilasciata a Tuttosport.

La gara del 7 maggio in realtà non ci sarebbe dovuta essere per Jacobs. Gli allenamenti degli ultimi tempi però lo hanno convinto a scendere già in pista. Lo ha confessato lui stesso: “Nell'ultimo raduno ho migliorato tutti i miei primati personali in allenamento: sui 60, sui 120 e sui 150... con una condizione così, sarebbe un peccato non gareggiare”, ha detto, “per me sarà la prima volta in quota (a quasi 1800 metri, ndr): su quella pista in tanti l'anno scorso hanno chiuso forte la stagione, quindi mi è venuta voglia di provarla".