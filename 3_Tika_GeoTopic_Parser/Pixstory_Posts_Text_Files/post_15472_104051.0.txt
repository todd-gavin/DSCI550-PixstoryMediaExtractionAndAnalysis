Si chiama ‘Drop City’ il progetto di recupero e rifunzionalizzazione dei Magazzini Raccordati che mira a realizzare un nuovo distretto legato all’architettura e al design negli spazi ora inutilizzati della Stazione Centrale su via Sammartini.  

La presentazione dell’intervento si è svolta questa mattina, alla presenza dell’Amministrazione comunale, di Alberto Baldan, Amministratore delegato di Grandi Stazioni Retail, dell’architetto Andrea Caputo, ideatore e co-founder Dropcity, e di Marco Balducci, Amministratore delegato Nhood Italy.    

Co-working per architetti e designer, spazi di ristorazione, ma soprattutto servizi di interesse pubblico come una Biblioteca dei Materiali, Spazi didattico-espositivi e Laboratori di Fabbricazione Digitale che, grazie ad un accordo con l’Amministrazione comunale, saranno aperti al pubblico in alcuni giorni della settimana o messi a disposizione, non solo dei professionisti del settore, ma anche di studenti e studentesse a prezzi calmierati.  

Solo a Milano città esercitano la professione circa 12mila architetti, mentre sono 15mila gli studenti iscritti a istituti pubblici o privati. L’obiettivo è quello di mettere a sistema il loro potenziale per un modello di quartiere inedito: un luogo dove svolgere la professione, esercitare attività di ricerca, sperimentare nuovi materiali e tecnologie, approfondire la didattica e potenziare il dibattito sull’architettura contemporanea in città.   

Il progetto complessivo presentato da Grandi Stazioni Retail, cui si è aggiunto Nhood Services Italy, azienda specializzata in interventi di riqualificazione urbana, che prevede il recupero architettonico attraverso un intervento di risanamento conservativo degli ex depositi ferroviari degli anni Trenta di via Sammartini per circa 10mila mq di superficie suddivisi in 28 tunnel, nel rispetto del vincolo di tutela e dell’autorizzazione rilasciata dalla Soprintendenza, è stato approvato dalla Giunta comunale nel settembre scorso.   

Prevista anche, da concordare con il Comune, la riqualificazione di via Sammartini, che avverrà con la modalità dello scomputo (per un ammontare stimato di circa 1 milione di euro) a carico del Soggetto attuatore. Il progetto sarà attivo dal 2024.