I Mondiali di Atletica Leggera in programma a Eugene, negli Stati Uniti, sono ormai alle porte e l'Italia si giocherà subito il suo uomo di punta, il campione olimpico Marcell Jacobs. Il velocista venerdì sarà impegnato nelle batterie, mentre sabato il programma prevede la semifinale e la finale. L'azzurro arriva a questa manifestazione dopo un percorso tormentato, arricchito dal successo sui 60 m ai Mondiali Indoor ma ostacolato da diversi infortuni che ne hanno limitato le uscite. Jacobs si presenta comunque tranquillo a questa sfida: "L’infortunio di Stoccolma è stato smaltito gradualmente, anche se a volte mi limita ancora, come se corressi col freno a mano tirato. Più che muscolare è alla schiena, eredità di un fastidio che ho sin da bambino. Per fortuna si fa sentire più lontano dalla pista che in pista. Voglio giocarmi le mie carte come all’Olimpiade e ai Mondiali indoor, con la determinazione necessaria per fare il miglior risultato possibile. Non ho rimpianti, rifarei tutto quel che ho fatto e presentarmi da campione olimpico è un onore. Non penserò a Kerley, agli altri avversari, ai ranking, al cronometro: solo a me stesso".