Il problema fisico agli addominali non ha impedito a Rafael Nadal di sconfiggere dopo 4 ore e 20 minuti di battaglia l'americano Taylor Fritz, guadagnandosi così l'accesso alla semifinale del torneo di Wimbledon contro l'australiano Nick Kyrgios. Lo spagnolo ha però ammesso di non sapere se le sue condizioni gli permetteranno di scendere in campo venerdì: "Non so ancora se giocherò con Kyrgios. Non posso rispondere adesso, perché domani avrò degli esami e solo dopo quelli deciderò. Se avessi già deciso che cosa fare, non sarei certo qui a fare uno show e dire qualcosa che il giorno dopo sarebbe il contrario. Se sono qui è perché sono onesto e non ho ancora deciso niente. Alla fine è un argomento persino più importante di Wimbledon, riguarda la salute. Vedremo come andrà". Non tutti però credono alla gravità dell'infortunio di Nadal: Fabio Fognini ha ironizzato in una storia pubblicata su Instagram: "Smettetela di credere a quello che leggete, per favore" ha scritto il ligure, sottolineando la durata del match con Fritz per evidenziare come sia poco credibile il problema fisico del recordman di Slam vinti.