In una giornata scoppiettante si chiude la rassegna iridata "Oregon 2022", disputata a Eugene. Se al mattino era arrivato l'oro dell'italiano Massimo Stano nella 35km di marcia, nello stadio nella serata americana sono stati assegnati gli ultimi otto titoli. I record del mondo sono arrivati dall'asta maschile, con lo svedese Armand "Mondo" Duplantis in grado di volare fino a 6.21m, stracciando sia il precedente record all'aperto, stabilito proprio quest'estate (6.15m), sia quello al coperto che gi√† gli apparteneva con 6.20m, e dai 100 ostacoli femminili, dove la nigeriana Tobi Amusan ha fermato i cronometri su 12"12 nella semifinale, per poi confermarsi in finale conquistando l'oro con il tempo di 12"06 ma troppo ventoso (+2,5 m/s) e dunque non omologato come nuovo record. Gli altri titoli del giorno sono andati al norvegese Jakob Ingebritsen nei 5000m maschili (13'09"24), all'americana Aithinh Mu negli 800 femminili (1'56"30), alla tedesca Malaika Mihambo nel lungo femminile (7.12m), al francese Kevin Mayer nel decathlon (8816pt), e agli Stati Uniti sia nella 4x400 maschile (2'56"17) che in quella femminile (3'17"79), dove l'Italia ha concluso in settima posizione.