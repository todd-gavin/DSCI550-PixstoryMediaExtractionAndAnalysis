Il pareggio nella semifinale d’andata contro il Leicester lascia più di uno spiraglio aperto per la Roma che giocherà il ritorno in casa allo Stadio Olimpico. Un vantaggio non da poco sottolineato anche dal tecnico Mourinho in conferenza stampa al termine del match finito 1-1.

Il portoghese è soddisfatto a metà visto che la Roma era riuscita a portarsi in vantaggio con il capitano Pellegrini ma poi si è fatta rimontare, anzi si è “rimontata” da sola con l’autogol di Mancini: “Abbiamo perso troppo palla, soprattutto in uscita, non abbiamo fatto bene. Quando avevamo energia abbiamo pressato alto, poi ci siamo abbassati troppo, lì abbiamo avuto difficoltà. Tutti i tifosi della Roma avrebbero firmato per giocarsi la gara decisiva all’Olimpico. Il Leicester è una squadra che attacca la profondità, lo facevano già dai tempi di Ranieri. Fuori casa si abbassano un po’, ma attaccano la profondità con Vardy, Barnes, sarà una partita da giocare più con la testa che con l’emozione. È la partita numero 14 di Conference, se vinciamo siamo in finale”.

Se questa partita si fosse giocata a inizio stagione la Roma l’avrebbe persa. Così la pensa Mourinho: “Di solito ho la fama di essere poco umile, ma sono d’accordo, 4-5 mesi fa avremmo perso questa partita. Abbiamo pressato con coraggio, ma dopo quando non hai palla è impossibile resistere. Il gol? Potevamo uscire con la vittoria, ma è accettabile. Non ci sarà una finale a Tirana, ma a Roma”.