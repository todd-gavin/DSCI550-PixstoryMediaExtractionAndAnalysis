Il creatore di moda Thierry Mugler star assoluta delle passerelle Anni ‘80 è scomparso “per cause naturali”, domenica 23 gennaio. Aveva 73 anni. L’annuncio della scomparsa dello stilista amato da Madonna e Lady Gaga,Jerry Hall e Kim Kardashian, è arrivato dall’ufficio stampa del couturier, secondo il quale la morte sarebbe sopravvenuta all’improvviso nel bel mezzo di progetti e attività e alla vigilia di nuove collaborazioni che avrebbe dovuto annunciare all’inizio della settimana.

Nato a Strasburgo, a dicembre 1948, Mugler che ultimamente si faceva chiamare Manfred Thierry Mugler, si trasferisce a Parigi a 20 anni e debutta nel mondo della moda con Café de Paris, la sua prima etichetta, nel 1973.

Le sue silhouettes strutturate e sofisticate si sono subito imposte. La donna Mugler con le spalle accentuate e le scollature profonde, vestita di lattice o d’argento, sembrava arrivare da un altro pianeta.

Scenografo, negli anni ‘70 ha messo in scena défilée che sono entrati anche nella storia dello spettacolo. 

Ha anche creato profumi e il suo Ange nel 1992 ha surclassato le vendite del mitico N.5 di Chanel.

La sua moda ha fatto parlare anche il mondo politico, quando Jack Lang, nel 1985, ai tempi ministro francese della cultura, fu fischiato in parlamento perché indossava un completo Thierry Mugler collo alla coreana, senza cravatta.