L'esito degli esami strumentali a cui è stato sottoposto Sandro Tonali, dopo l'infortunio di sabato nell'amichevole contro il Vicenza, ha escluso lesioni muscolotendinee. Tradotto è stato evitato il peggio che avrebbe tenuto il centrocampista 22enne ai box per un po' di tempo. Il recupero invece non sarà eccessivamente lungo, ma quanto tempo dovrà stare fuori dal campo non si sa: le condizioni di Tonali verranno valutate giorno per giorno.

Il centrocampista ex Brescia non dovrebbe esserci all'esordio in campionato contro l'Udinese sabato alle 18.30. Se dovesse essere convocato, difficilmente Pioli lo schiererà dal primo minuto. Al suo posto se la giocano in due: il giovane Pobega e il più esperto Krunic, con quest'ultimo favorito rispetto al primo.