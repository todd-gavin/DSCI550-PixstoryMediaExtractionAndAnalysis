Multe e squalifiche il giorno dopo la finale di Coppa Italia tra Inter e Juventus. Il giudice sportivo Alessandro Zampone ha squalificato per un turno - da scontare nella prossima edizione della manifestazione - Massimiliano Allegri. L'allenatore della Juventus, espulso nel concitato finale, è stato punito per "aver lasciato la propria area tecnica e, recatosi nei pressi della panchina avversaria, assunto un atteggiamento aggressivo e provocatorio nei confronti dei componenti della panchina avversaria. Per avere, inoltre, al termine della gara, proferito espressioni di polemico disappunto e critiche irrispettose nei confronti del direttore di gara". Il tecnico dei bianconeri ha ricevuto anche un'ammenda di ben 10mila euro. Un turno di squalifica anche per l'interista Marcelo Brozovic, mentre la società nerazzurra è stata multata di 6mila euro per il lancio sul campo di cinque bottiglie di birra da parte dei suoi supporter. Altri 3mila euro sono stati invece comminati alla Juventus per i fumogeni lanciati dai suoi tifosi durante il primo minuto di gioco.