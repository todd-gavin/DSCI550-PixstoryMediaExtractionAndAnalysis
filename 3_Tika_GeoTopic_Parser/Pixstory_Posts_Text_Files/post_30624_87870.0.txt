Nella conferenza stampa che ha introdotto il prossimo match con il Genoa, in programma a Marassi domani sera alle 21, l'allenatore del Torino Ivan Juric non ha potuto evitare di tornare sul pareggio di domenica scorsa con l'Inter.
Una partita terminata 1-1 con pareggio in extremis dei nerazzurri e condizionata da un clamoroso rigore negato ai granata nel primo tempo, sul punteggio di 1-0: " Per accettare questo risultato ci è voluto qualche giorno, anche per smaltire la rabbia: è stato devastante pareggiare una partita così".
Negli ultimi due turni, il Torino ha raccolto meno di quanto meritasse, penalizzato soprattutto da decisioni arbitrali sfavorevoli. Juric ha osservato: "Devo dire che, nonostante alcuni recenti risultati negativi e sfortunati, la squadra non ha mai avuto un calo nell'atteggiamento, ha sempre fatto buone prestazioni, come con l’Inter o anche a Bologna. Ci è girata sempre molto male". 
A Genova, i granata cercano i punti per chiudere in maniera praticamente definitiva la questione salvezza, potendo poi guardare al resto della stagione con tranquillità e pensando già al prossimo campionato.