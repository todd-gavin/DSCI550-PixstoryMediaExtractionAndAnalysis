Il mondo del calcio piange Freddy Rincon. L'ex centrocampista colombiano è morto in seguito alle ferite riportate in un incidente stradale avvenuto in Colombia. Il furgone su cui viaggiava insieme ad altre 4 persone si è schiantato contro un autobus in un incrocio nei pressi dello stadio Pascual Guerrero di Cali. Rincon era stato protagonista con la nazionale colombiana di tre edizioni dei Mondiali - Italia '90, Usa '94 e Francia '98 - e aveva giocato anche nella nostra Serie A con la maglia del Napoli nella stagione 1994-95. 
Una volta ritiratosi, aveva per un breve periodo allenato, mentre negli ultimi anni faceva il commentatore sportivo per alcuni media locali. Nel passato, anche la macchia di un arresto avvenuto nel 2017 con l'accusa di riciclaggio, traffico di droga e associazione a delinquere.