Tra le forme più antiche delle espressioni artistiche possiamo senz'altro includere anche il mosaico. Già quaranta secoli or sono i Sumeri utilizzavano piccoli corpi fittili tinti per decorare con semplici colori pareti e colonne. Anche le civiltà precolombiane del sud e centro America e Messico meridionale utilizzavano questa tecnica usando però materiale diversissimo: pietre dure di splendidi colori (malachite ecc.) madreperle, metalli, scaglie di rettili. Gli Egizi, addirittura, erano arrivati a sviluppare questo gusto decorativo fino a smaltare mattoni che, inseriti nella costruzione, davano risalto a figure policrome. Passando poi all'antica Grecia, abbiamo i primi mosaici senza pretese tonali con scene di animali e simili, eseguiti con ciottoli anche levigati. Quando, però, la cultura ellenistica raggiungerà quello sviluppo che tutti conosciamo, anche il mosaico diventerà un prodotto più sofisticato ed elaborato, sostitutivo della pittura da cavalletto. Sono scene complesse di figure, di nature morte, di episodi mitologici realizzati anche con materiale non comune come onice, serpentino, paste vetrose ecc. Al prevalere della potenza romana questa forma d'arte, come del resto ogni altra, fu assorbita dai vincitori che la portarono e la diffusero in tutto l'Impero, dall'Africa del Nord al Mar Nero, dall'Asia alla Spagna; come per la statuaria greca si videro nelle case di ricchi patrizi di Roma e di altre città copie di mosaici eseguiti da famosi maestri greci. Il materiale più usato dai Romani consisteva in «tessere» (i cubetti con cui è composto il mosaico) di rocce calcaree, ma veniva impiegato anche materiale vetroso ove l'intensità tonale della pietra naturale non era sufficientemente espressa. Inoltre, fatto molto importante, i mosaicisti romani superarono il limite imposto al mosaico dalla tradizione ellenistica di fenomeno espressivo a sé stante, e lo posero, invece, come elemento decorativo con lo scopo principale di definire coloristicamente gli spazi architettonici. Il mosaico assunse con i Romani una caratteristica generale e standardizzata, anche se differenziata per scuola di provenienza.
Fonte: Giulia Civita