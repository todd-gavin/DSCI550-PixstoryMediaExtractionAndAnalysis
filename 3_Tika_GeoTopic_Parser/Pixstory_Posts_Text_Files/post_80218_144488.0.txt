പാർട്ട്‌ 1

"ആദ്യ ഓഫ് റോഡിന്റെ ഓർമ്മകൾ "

യാത്രകൾ ഇഷ്ടമാണെങ്കിലും പ്ലാനിങ് മാത്രമേ മിക്കപ്പോഴും നടക്കാറുള്ളു.. അതെ   യാത്രകൾ ഇപ്പോഴും സംഭവിക്കുന്നതാണ്. സജീഷ് പറയുമ്പോൾ ആണ്‌ റോസ് മല എന്നാദ്യം കേൾക്കുന്നത്.. അധികം പ്ലാൻ ചെയ്യാത്തൊണ്ടാണോന്നറിയില്ല പിറ്റേന്ന് രാവിലെ 7 മണിക്ക് ഞാനും സുപിനും സജീഷും റോസ് മലയിലോട്ട് തിരിച്ചു.. ഏറ്റവും ചെറിയ ദൂരം അറിയുന്നതിന് ഗൂഗിൾ മാപ്പി നോട് വഴി ചോദിച്ചു. ഞങ്ങളുടെ നാടായ കിളിമാനൂരിൽ നിന്ന് ഒരു 70 കിലോമീറ്റർ ഉണ്ട്.തിരുവനന്തപുരം -ചെങ്കോട്ട സംസ്ഥാന പാതയിൽ തെൻമല കഴിഞ്ഞ് ആര്യങ്കാവിൽ നിന്ന് വലത്തേക്ക് തിരിഞ്ഞാണ് റോസ് മലയിലേക്ക് പോകേണ്ടത്.  ഇതേ വഴിയിൽ തെൻമല, പാലരുവി,കുറ്റാലം ഒക്കെ നിരവധി തവണ പോയിട്ടുണ്ട് എങ്കിലും എന്തേ ഇതു വരെ റോസ് മലയെ കുറിച്ച് അറിയാതെ പോയി?എന്താവും ആ പേരിനു കാരണം ? യാത്രയിലുടനീളം ഇത്തരത്തിൽ ഉള്ള പല ചോദ്യങ്ങൾ നമുക്ക് കൂട്ടായി ഉണ്ടായിരുന്നു. 
     ആര്യങ്കാവ് എത്തിയപ്പോൾ ഗൂഗിൾ മാപ് നാവിഗേറ്ററിനു വഴിതെറ്റിയോ എന്ന സംശയമായി. വലത്തോട്ടുള്ള ഒരു ഇടുങ്ങിയ വഴിയാണത് കാണിക്കുന്നത് റോസ് മലയിലോട്ട് ഈ ഇടുങ്ങിയ വഴിയോ?  ഒരിക്കലും ആയിരിക്കില്ല, ഗൂഗിളിന് തെറ്റിയതാവാനേ തരമുള്ളു. ആരോടെങ്കിലും വഴിചോദിക്കാൻ തീരുമാനിച്ചു. വഴി അതുതന്നെ തീർന്നില്ല ഇനി ഓഫ്‌റോഡ് ആണത്രേ കാർ കേറില്ല അവിടുന്ന് ജീപ്പ് സർവീസ് നടത്തുന്നുണ്ട് പക്ഷെ ജീപ്പിന് 700 രൂപ കൊടുക്കണം അല്ലെങ്കിൽ നാലഞ്ചു പേര് കൂടി വരുന്നത് വരെ കാക്കണം. ആൾ താമസം കുറവുള്ള സ്ഥലമല്ലേ, മറ്റാരെങ്കിലും വരുന്നത് വരെ കാക്കുന്നത് ബുദ്ധിയാകില്ല .കാശ്  കൊടുത്തു പോകാമെന്ന് തന്നെ വച്ചു.മാനം മുട്ടെ ഉയരമുള്ള ഒരു ഭീമൻ വൃക്ഷത്തെ സുപിന്റെ കാർ നോക്കാൻ ഏല്പിച്ചു. 
               ഇതുവരെ ഓഫ്‌റോഡ് പോയിട്ടില്ല...... 
ചെറിയ എക്സൈറ്റ്മെന്റ് ഉണ്ട്. സത്യം പറയാലോ വലുതായൊന്നും പ്രതീക്ഷിച്ചിരുന്നില്ല.  ജീപ്പിന്റെ മുൻ സീറ്റിൽ ഇരുപ്പുറപ്പിക്കാൻ   ഞാനും  സുപിനു തമ്മിൽ അടിയായിരുന്നു. സജീഷ് ഒന്നുമറിയാത്ത പാവത്തെ പോലെ മുൻപേ ഡ്രൈവറുടെ അടുത്തു ഇരുപ്പുറപ്പിച്ചിരുന്നു. ഡ്രൈവർ  ഉൾപ്പെടെ ഞങ്ങൾ നാലു പേരാ മുൻപിൽ. യാത്ര തുടങ്ങി. റോഡ് പണ്ടെങ്ങോ ടാറിട്ടിരുന്നതിന്റെ അവശിഷ്ടം  പേറിയിരുന്നു. 
          ചെറിയ കുണ്ടിലും കുഴിയിലും ആടിയുലഞ്ഞ ആ പഴയ ജീപ്പ് മുൻപോട്ട് പൊയ്ക്കൊണ്ടിരുന്നു. പോകുന്ന വഴിയുടെ ഇരുവശത്തും ഇടതൂർന്ന മരങ്ങളുണ്ട്. കൊടും വനമെന്ന് പറഞ്ഞുകൂടാ. മുന്നിൽ മൂന്നുപേരിൽ കൂടുതൽ ഇരിക്കാൻ കഴിയില്ലെന്ന് മനസിലായ സുപിൻ മുറുമുറുപ്പോടെ പിന്നിലേക്ക് ചേക്കേറി, തിരിച്ചു പോരുമ്പോൾ എനിക്ക് പകരം മുൻപിലിരിക്കുമെന്ന് ഉടമ്പടിയും വയ്ച്ചു. ദൂരം കൂടുന്തോറും വഴി  തനി സ്വരൂപം കാട്ടിത്തുടങ്ങി . ഇരു വശത്തുമുള്ള മരങ്ങൾ കാടെന്ന വന്യത ആർജ്ജിച്ചു കഴിഞ്ഞു,.ഇടക്ക് വന്യ മൃഗങ്ങളെ കാണണെ എന്ന പ്രാർത്ഥനക്ക് രൂപമാറ്റം സംഭവിക്കുന്നത് ഒട്ടൊരു ഞെട്ടലോടെ ഞാൻ തിരിച്ചറിഞ്ഞു (ഈ പോകുന്ന വഴി നിങ്ങൾക്ക് ആസ്വദിക്കാൻ കഴിഞ്ഞില്ലെങ്കിൽ വണ്ടി തിരിക്കുന്നതാ നല്ലത്..! ).ഇരു വശത്തുമുള്ള കാടിന്റെ മനോഹാരിത കാൺകെ കണ്ണുകൾക്കും ദാഹമുണ്ടെന്ന്   ഞാൻ തിരിച്ചറിഞ്ഞു. നിറയും തോറും കൂടുന്ന ദാഹം. ജീപ്പിൽ  റോസ് മലയുടെ അടിവാരത്തു താമസിക്കുന്ന രണ്ടുപേരുകൂടെണ്ടായിരുന്നു. ഈ കാട്ടുപാതയാണ് അവരെ പുറം ലോകവുമായി ബന്ധിപ്പിക്കുന്നത്. 
            പോകുന്ന വഴിക്ക് കണ്ട കുഞ്ഞരുവി, പാലരുവി വെള്ളച്ചാട്ടമാകാൻ ഉള്ള പോക്കാണെന്ന് ഡ്രൈവർ പറഞ്ഞപ്പോൾ വിശ്വസിക്കാനായില്ല ഇപ്പൊ എന്തൊരു പാവം.മഴക്കാലത്തു ഈ കുഞ്ഞരുവി കനിഞ്ഞാലെ മുകളിലോട്ട് പോകാൻ പറ്റുത്രെ. കുത്തനേയുള്ള ചില കയറ്റങ്ങൾ ഇതിനിടയിൽ ഡ്രൈവർ ചേട്ടനെ പരീക്ഷിക്കുന്നുണ്ടായിരുന്നു.
കയറ്റമെന്നൊക്കെ പറഞ്ഞാൽ ഇതാണ്. ഇതിനിടക്ക് പല പ്രാവശ്യം ഹനുമാൻ ഗിയർ മാറുന്നുണ്ടായിരുന്നു 12കിലോമീറ്റർ ഒരു മണിക്കൂർ കൊണ്ട് കയറി ഞങ്ങൾ റോസ് മലയുടെ അടുത്തെത്തി.
തുടരും.......