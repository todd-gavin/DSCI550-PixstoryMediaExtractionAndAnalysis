Sono passati nove mesi da quando il cuore ha smesso di battergli per qualche istante. Tra qualche giorno Christian Eriksen tornerà a indossare la maglietta della Danimarca nei due incontri amichevoli contro Olanda e Serbia. Il ct Kasper Hjulmand lo ha convocato, dopo che il centrocampista è tornato a giocare con la sua nuova squadra, il Brentford in Premier League.

Eriksen ha passato gli ultimi mesi per cercare di tornare in forma. Era una scommessa la sua e fino a ora tutto sta andando oltre le più rosee aspettative. E’ stato costretto a rescindere il contratto con l’Inter perché in serie A non avrebbe potuto giocare. In Premier League invece sì e, dopo essersi allenato con le giovanili dell’Ajax per un breve periodo, si è accasato al Brentford, con cui ha già esordito e fatto assist. La “favola Eriksen” continua.