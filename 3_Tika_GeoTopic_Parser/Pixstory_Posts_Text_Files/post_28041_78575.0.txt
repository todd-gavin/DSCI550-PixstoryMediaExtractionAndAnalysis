La data era stata già comunicata nei giorni scorsi mentre il nome risultava ancora un mistero. La Ferrari si avvicina a grandi falcate verso il 17 febbraio, giorno in cui sarà svelata al pubblico la macchina che competerà nel prossimo Mondiale di Formula 1 – il primo che vedrà l’applicazione dell’attesissimo regolamento tecnico differito di un anno a causa della pandemia e che potrebbe stravolgere i rapporti di forza in pista – e lo fa 
comunicando ufficialmente il nome con cui sarà battezzata la rossa: F1-75. Un nome che rompe con il recente passato dominato dalle lettere SF (iniziali di “Scuderia Ferrari”), presenti ininterrottamente su tutte le monoposto del Cavallino dal 2015 a oggi. Il 75 è invece una celebrazione dei 75 anni di storia della Ferrari come costruttore di automobili.