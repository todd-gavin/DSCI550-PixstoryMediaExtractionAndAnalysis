In occasione di quello che ogni anno viene festeggiato come il ‘Pride Month’, ovvero il mese dell’orgoglio della comunità LGBTQ+, un murales totalmente inaspettato è apparso durante la festa del ‘Primavera Sound Festival’ di Barcellona: un’opera che raffigura un bacio tra Pep Guardiola e José Mourinho.

Non dovete stropicciarvi gli occhi. È tutto vero. L’idea richiama un’immagine iconica situata sulla East Side Gallery di Berlino: il bacio tra Leonid Il’ič Brežnev e Erich Honecker, ovvero il Segretario Generale dell’Unione Sovietica e il presidente della DDR, che nel 1979, si scambiarono in uno degli scatti più potenti e simbolici del Novecento.

Quello tra Guardiola e Mourinho è un bacio fittizio, frutto dell’immaginazione artistica della cultura di strada, che grazie a una licenza poetica, ha preso come attori protagonisti i due allenatori simboli dell’ultimo ventennio calcistico. 

Uno stampo poetico, che raffigura ciò che è stato, ossia la ‘Guerra Fredda’ che per anni ha contraddistinto il Clásico nel suo prime, Real Madrid e Barcellona a cavallo tra il 2010 e il 2012, e le due scuole di pensiero, da sempre agli antipodi. 

Uno devoto al gioco armonico, in costante ricerca della perfezione sul campo; l’altro, invece, il primo condottiero nelle battaglie, dove l’imperativo è vincere, senza badare ai fronzoli. 

C’è chi apprezza Guardiola e c’è, invece, chi apprezza Mourinho, ma di certo l’impatto visivo di quest’opera non può lasciare indifferenti gli amanti del calcio.

Crediti foto: Goal.com