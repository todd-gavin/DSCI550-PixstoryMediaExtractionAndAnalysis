Sorpresa Sergio Perez nelle prove libere 3 del Gran Premio di Monaco 2022. Per tutto il weekend apparso particolarmente in forma tra le pieghe del mitico circuito di Monte Carlo, il pilota messicano della Red Bull Racing ha chiuso al comando una sessione in cui è stata la simulazione qualifica con gomme Soft il principale obiettivo del programma di tutti i team in pista. Alla fine di un bel duello sui millesimi con il padrone di casa Charles Leclerc, Checo ha chiuso sull'1:12.476, il miglior giro visto fin qui con le monoposto a effetto suolo sul toboga del Principato. La Ferrari di Leclerc, che fino a questo momento aveva comandato tutto il fine 
settimana, è invece staccata di soli 41 millesimi, un'inezia in vista delle qualifiche che si preannunciano apertissime tra Red Bull e Ferrari. Un po' più indietro, invece Carlos Sainz, terzo ma a 370 millesimi dalla vetta, seguito da un Max Verstappen che in questo fine settimana si conferma ancora un po' in difficoltà rispetto al compagno di squadra: 4 i decimi di ritardo dell'olandese rispetto a Perez. Setup differenti tra i due, o semplicemente il campione del mondo in carica non trova la giusta fiducia con il tracciato? Lo scopriremo oggi a partire dalle 16.00…


Foto: Instagram schecoperez