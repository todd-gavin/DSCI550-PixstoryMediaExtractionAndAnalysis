Perso Giorgio Chiellini, volato in America, la Juventus vorrebbe rinforzare il reparto difensivo. Oltre a cercare di rinnovare il contratto di De Ligt per poter programmare al meglio il futuro, la dirigenza bianconera vorrebbe portare a Torino Koulibaly, fortissimo difensore del Napoli il cui contratto scadrà tra un anno. Il giocatore non sembra essere interessato a rinnovare e così De Laurentiis dovrà decidere se perderlo a parametro zero o venderlo in questa sessione di calciomercato. 

Trenta i milioni di euro che potrebbero servire alla Juventus per portarlo alla corte di Allegri. Tanti, troppi al momento. Ma la situazione potrebbe sbloccarsi qualora riuscissero a vendere Demiral, in prestito all'Atalanta nell'ultima stagione, ma destinato a tornare a Torino perché a Bergamo giudicano troppo alti i 20 milioni chiesti per il riscatto.

Demiral potrebbe quindi essere la chiave per arrivare a Koulibaly. Se la Juventus riuscisse a venderlo potrebbe utilizzare i soldi ricavati per acquisire il tesserino del difensore del Napoli. Non è semplice, ma è un'ipotesi che la dirigenza bianconera sta vagliando.