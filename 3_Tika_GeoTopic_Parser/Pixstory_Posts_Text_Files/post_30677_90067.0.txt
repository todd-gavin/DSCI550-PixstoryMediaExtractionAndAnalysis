Risultato a sorpresa nelle qualifiche del GP Arabia Saudita. Nel duello tra Ferrari e Red Bull la spunta il pilota meno atteso delle due coppie, ossia Sergio "Checo" Perez. Prima pole position per un pilota messicano, ottenuta con un giro perfetto che gli ha permesso di scavalcare le Ferrari di Charles Leclerc e Carlos Sainz. Solo quarto Max Verstappen con l'altra Red Bull.
In terza fila partiranno l'Alpine di Esteban Ocon e la Mercedes di George Russell, mentre Lewis Hamilton è stato clamorosamente eliminato al termine della Q1 e partirà sedicesimo.
Le qualifiche al Jeddah Corniche Circuit sono state interrotte due volte per gli incidenti a Nicholas Latifi e Mick Schumacher. Grosso spavento per il figlio del grande Michael, che ha picchiato a oltre 200km/h ed è stato portato via dall'ambulanza. Per fortuna i primi controlli non hanno evidenziato particolari conseguenze fisiche, anche se la sua presenza alla gara è alquanto improbabile.