La Roma riporta l'Italia in una finale europea, sebbene sia quella della meno blasonata e più fresca tra le coppe, la neonata Conference League. Il clima all'Olimpico, però, è da finale di Champions, con 72mila tifosi che hanno cantato per 90 minuti più recupero, esultato al gol di Abraham nel primo tempo, e sostenuto la squadra nel resistere al forcing avversario. I giallorossi di Mourinho se la vedranno con gli olandesi del Feyenoord, che resiste 0-0 a Marsiglia e grazie al 3-2 dell'andata elimina l'Olympique prenotando anch'esso un volo per Tirana.