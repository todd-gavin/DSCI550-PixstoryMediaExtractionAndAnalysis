Il derby dell’Appennino se lo aggiudica la Fiorentina grazie al gol di Torreira. Esce sconfitto, dunque, il Bologna di Mihajlovic, costretto a giocare in inferiorità numerica per l’espulsione di Bonifazi. 


Al termine del match, l’allenatore dei rossoblu si è soffermato sull’analisi della gara: 
“Ci siamo fatti male da soli, non abbiamo fatto gol su due occasioni clamorose: abbiamo toccato quota 17 pali in campionato, che è un numero davvero alto. Il palo è un gol sbagliato. Poi se rimani in 10 si fa difficile... penso però che i ragazzi abbiano fatto un gara dignitosa, anche se in dieci abbiamo sofferto poco. Siamo ripariti bene diverse volte. L'atteggiamento è stato giusto, l'unica cosa che non mi è piaciuta è la gestione tecnica, in alcuni casi siamo stati troppo frettolosi e imprecisi nel ripartire. Questo fa parte della crescita... serve essere più leggeri e divertirsi di più. Svanberg ha sbagliato tutti i primi passaggi, vuol dire che non era sereno nella testa. 

Venerdì Bonifazi ha fatto il primo allenamento... ma non avevamo altre soluzioni che farlo giocare. Potevamo mettere dentro Binks ma lui sugli esterni trova difficoltà e con Gonzalez e Ikoné non era facile. Tra le idee che avevo in testa ho scelto lui. Kevin è un giocatore che deve sapersi gestire e giocare più con la testa ma spesso si fida troppo del suo fisico ma si va a ficcare in certe situazioni che finiscono male. Sicuramente con l'espulsione ha fatto una ca**ata. 

Orsolini ha sempre lo stesso problema: spesso si perde e non riesce a tenere la concentrazione per 90'. Lui sa giocare e sa fare gol però poi ogni tanto nell'arco della gara si isola troppo. Deve trovare più continuità e concentrazione, questo è il suo difetto principale. Deve migliorare nella testa. Arnautovic è stato 5-6 giorni a parte, ha una struttura fisica importante e si sente a lungo andare quando perdi degli allenamenti".