Per la prima volta in 113 edizioni, una delle classicissime del ciclismo come la Milano-Sanremo, è di uno sloveno. Ma non della stella Tadej Pogacar, che eppure ha provato ad attaccare sul Poggio per fare la differenza, ma di Matej Mohoric, arrivato a braccia alzate sul traguardo di via Roma. L’azione decisiva è stata portata a termine grazie a un attacco bello e coraggioso nella discesa del Poggio, dove il 27enne di Kranj è stato in grado di fare la differenza pennellando curve a gomito come nessun altro. Così il corridore della Bahrain Victorious è stato in grado di beffare tutti i big, tagliando il traguardo con due secondi di vantaggio su tutto il gruppone. Il vincitore dei mondiali juniores 2012 e under-23 2013, in strada con la maglia del campione sloveno in linea, è alla sua prima affermazione in carriera in una classica monumento.

Foto: Instagram matmohoric