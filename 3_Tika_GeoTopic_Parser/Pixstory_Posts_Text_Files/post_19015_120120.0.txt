In un anno con Mourinho alla guida della squadra, la Roma ha cambiato completamente gli obiettivi. Dopo la vittoria della Conference League, che ha riportato un trofeo europeo dopo oltre trent'anni, i giallorossi sono pronti a fare ancora di più. L'innesto di Dybala e la presentazione in grande stile ha esaltato l'ambiente e i giocatori e il partner d'attacco dell'argentino, quel Tammy Abraham che ha fatto benissimo la scorsa stagione, ora parla di scudetto.

"I tifosi romanisti sognano lo scudetto? È giusto", ha detto l'attaccante inglese, "Quanto a me, se dicessi che non punto a conquistare lo scudetto racconterei una bugia. Lo voglio io, lo vuole la squadra. Ma per farlo, occorre che tutti mettiamo sul campo il massimo delle nostre potenzialità. Poi faremo i conti: ho vinto l'anno scorso, come speravo, e voglio continuare a vincere".

Su Dybala tutto l'ambiente giallorosso ha solo parole di elogio. Stessa cosa Abraham: "È un privilegio per noi avere in squadra un giocatore di questo livello. Significa molto per i tifosi e significa moltissimo per noi, che stiamo costruendo un progetto tecnico di alto profilo. Se sono geloso? Ma no. Possono esserci due re, right?".

Si è parlato tanto di un possibile ritorno in Premier League per Abraham. Non si sa quando e lui, a domanda, risponde senza esitazioni: "Il primo giorno in cui sono arrivato alla Roma mi sono sentito a casa. Non ho fretta di tornare in Premier League perché qui posso esprimere il mio modo di giocare. In Italia mi sento felice sotto ogni aspetto. Se sono pentito di avere lasciato il Chelsea? Mai, nemmeno per un secondo. Scegliere la Roma è stata una delle decisioni più giuste che abbia preso in vita mia".