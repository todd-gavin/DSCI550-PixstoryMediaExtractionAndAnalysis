Dalla Salernitana alla... Salernitana. Lautaro Martinez è tornato e lo ha fatto nuovamente, come all'andata, contro i granata ultimi in classificia. Non segnava da un po' di tempo, ieri sera ne ha fatti tre dopo aver preso una traversa che sembrava indicare un'altra serata difficile dal punto di vista realizzativo. Invece alla fine si è portato il pallone a casa per i tre gol messi a segno: "Mancava la vittoria, mancava che la squadra facesse gol. Oggi ne abbiamo fatti cinque e siamo contenti. Io personalmente ho vissuto un momento difficile perché un attaccante vive per fare gol. Oggi ho avuto la fortuna di fare tre gol, sono sceso in campo con tanta voglia e tanta rabbia perchè era una partita importante per noi e un periodo importante per l'Inter".

Lautaro Martinez a fine partita non ha nascosto il suo periodo difficile: "Questi tre gol li dedico a mia figlia. Quando ho preso la traversa mi sono detto: ancora non è giornata. Ma i miei compagni son stati bravi a cercare lo spazio, Barella è stato bravissimo. Devo ringraziare i miei compagni di squadra che mi sono stati sempre vicino. Le critiche fanno parte del gioco. Quando vinciamo è tutto facile, quando si perde dobbiamo lottare per tornare a vincere. Ringrazio i tifosi che sono stati al nostro fianco e il mister e i compagni che giocano di meno che parte tutto da loro".