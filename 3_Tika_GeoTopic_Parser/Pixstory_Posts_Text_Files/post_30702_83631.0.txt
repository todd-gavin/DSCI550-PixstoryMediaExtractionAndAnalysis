Gli echi della guerra tra Ucraina e Russia si fanno sentire anche nel mondo della F1. La scuderia americana Haas ha comunicato nella serata di giovedì la decisione di rimuovere con effetto immediato dalla livrea della propria monoposto i colori della bandiera russa e il logo dello sponsor Uralkali. La Haas scenderà dunque in pista nell'ultima giornata di test invernali sostanzialmente con una livrea bianca.
Una situazione difficile quella del team guidato dall'altoatesino Gunther Steiner: la proprietà è americana, ma una buona fetta del budget è russa, così come russo è il pilota Nikita Mazepin che con la sua presenza garantisce anche entrate economiche come quella, appunto, dello sponsor Uralkali. 
Incerto anche il destino del GP Russia, in programma a fine settembre a Sochi: Sebastian Vettel ha già detto che non parteciperà, ma la gara potrebbe essere tolta a breve dal calendario.