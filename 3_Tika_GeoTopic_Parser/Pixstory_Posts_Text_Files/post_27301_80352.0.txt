Si chiama Pier Paolo Pasolini. Folgorazioni figurative la mostra dedicata al grande intellettuale in occasione del centenario della sua nascita. La mostra, che inaugura il 1 marzo a Bologna, si inserisce nel programma di PPP 100 anni di Pasolini a Bologna, il ricco calendario di eventi del Comune e della Cineteca di Bologna che comprende anche un convegno, una retrospettiva cinematografica
e la distribuzione in tutta Italia di alcuni suoi film.
Il 5 marzo 2022 ricorre infatti il primo centenario della nascita di Pier Paolo Pasolini, poeta, scrittore, cineasta, grande intellettuale italiano di cui la Cineteca di Bologna custodisce e valorizza da decenni il lavoro.
Pier Paolo Pasolini. Folgorazioni figurative ha come obiettivo quello di ricostruire la genesi dello sguardo di Pasolini partendo dagli anni della formazione a Bologna. La mostra documenta il formarsi e l’evolversi del suo universo creativo, dagli esordi nel 1961 con Accattone per arrivare fino a Salò e le 120 giornate di Sodoma, uscito postumo a poche settimane dal suo omicidio avvenuto il 2 novembre 1975.
Dipinti, prime edizioni, fotografie d’artista, materiale audiovisivo tratto da film e interviste dialogano facendo emergere la ricca articolazione dell’immaginario e del fare di Pasolini.