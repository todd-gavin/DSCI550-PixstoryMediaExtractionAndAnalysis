Un'altra, forte presa di posizione è arrivata dalla Federazione calcistica polacca. Dopo la decisione degli scorsi mesi di non scendere in campo contro la Russia negli spareggi per il Mondiale in Qatar, a causa della guerra in Ucraina, la Polonia ha deciso di escludere dalla propria Nazionale Maciej Rybus. Il motivo?

Il difensore classe '89 ha da poco firmato un biennale con lo Spartak Mosca, dopo essere andato in scadenza con il Lokomotiv. La scelta di trasferirsi in un altro club russo è presto detta: «Mia moglie è russa, i miei figli hanno passaporti russi. Ogni calciatore del campionato vorrebbe giocare nello Spartak. Sono già da tanti anni in Russia, quindi ho subito accettato questa proposta, non ho nemmeno pensato a un rifiuto».

Un trasferimento che però non è piaciuto alla Federazione, al CT e soprattutto al vice ministro degli Affari Esteri, Marcin Przydacz: «Non c’è niente di più imbarazzante che nascondersi dietro il “bene della famiglia”, quando in realtà si tratta semplicemente di soldi. E questo è denaro sporco di sangue. Spero che non ci sia più posto per lui in nazionale». 

Volontà confermata poi dallo stesso tecnico della Polonia, Czesław Michniewicz, che ha escluso Rybus direttamente dal ritiro per le gare di Nations League, informandolo che non lo avrebbe convocato «né per le partite di settembre né per il prossimo Mondiale in Qatar».