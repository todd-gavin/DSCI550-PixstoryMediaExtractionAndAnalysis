Si riapre il turismo in vista dell’estate. Tra gli italiani, l’80% viaggia per rilassarsi. E pensare che a settembre 2020 solo il 9% dichiarava di dedicare la vacanza al benessere. Seguono con un deciso distacco i viaggi culturali (60%) e la ricerca di esperienze avventurose (46%). Non solo: se il motivo principale del viaggio è la ricerca della (propria) felicità intesa come benessere personale, si sente l’urgenza di testimoniare il viaggio sui social (52%). A dirlo è un sondaggio svolto da eDreams, agenzia di viaggi online leader in Europa, che ha analizzato i dati sulle tendenze di viaggio nel 2022 coinvolgendo 10.000 intervistati.
I giovani vogliono rilassarsi, i loro genitori socializzare. 
I giovani si dimostrano i più “stanchi” dell’indagine: l’83% dei 18-24enni considera le vacanze un momento per il proprio riposo e benessere, lo stesso vale per l’85% dei 35-44enni. Con l’aumentare dell’età, invece, cresce la voglia di socializzare: visitare amici e parenti o fare nuove conoscenze è il motivo principale per partire tra i 45 e i 54 anni e per più della metà (55%) della fascia over 65. Una tendenza che differenzia gli italiani dall’andamento globale, dove il 79% dei viaggiatori nelle fasce 45-54 anni e 55-64 anni sceglie una vacanza rilassante. È la passione per il cibo che invece accomuna gli italiani: le fasce più giovani (18-24 anni) e i 55-64enni dichiarano, rispettivamente nel 43% e nel 40% dei casi, di prenotare un viaggio proprio per le specialità culinarie da gustare in loco.
Rispetto al passato, un altro aspetto dei turisti italiani che sorprende è la scelta dei compagni di viaggio: il 68% decide di partire con gli amici, invece che con la famiglia.
Uomini alla ricerca di cultura e amore, le donne verso mete avventurose
Analizzando le differenze di genere, gli uomini italiani preferiscono una vacanza più culturale (il 61% contro il 56% delle donne); le donne invece sono più inclini all’avventura (il 50% contro 41% degli uomini) e a coltivare le amicizie (il 49% contro il 37% degli uomini). Inoltre, gli uomini percepiscono più spesso la vacanza come un’occasione per incontrare l’anima gemella, circa il 14% degli intervistati rispetto all’8% del target femminile.