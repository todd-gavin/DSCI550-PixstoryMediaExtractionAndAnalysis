Rodrigo Bentancur ha lasciato la Juventus a gennaio per raggiungere Antonio Conte al Tottenham. Nel corso di una lunga intervista rilasciata a Sky Sports ha rivelato i motivi di questa scelta e chi lo ha aiutato a prenderla: "Giocare in Premier League è un qualcosa che ho sempre voluto fare. Lo considero il miglior campionato del mondo. È un vero sogno essere qui, da piccolo guardavo sempre il campionato inglese. Sono molto felice di essere approdato in questo club enorme. Le cose stanno andando molto bene. Tutti i miei compagni, lo staff e l'intero ambiente mi stanno aiutando molto. Stavo seguendo il mio possibile trasferimento mentre ero in Nazionale e non appena Suarez ha scoperto che c'era questa possibilità, si è reso disponibile per darmi tutte le informazioni del caso. Suarez ha detto che sarebbe stata una grande mossa per me e che mi avrebbe aiutato sia professionalmente che personalmente. Si è reso disponibile ad aiutarmi in tutto e per tutto. Anche Cavani è stato coinvolto. Gli ho chiesto di questa possibilità, anche se sarà un avversario, e ha detto che è un campionato spettacolare dove giocare. Sapevo che sarebbe stato un passo avanti nella mia carriera, ed ottenere delle informazioni da parte loro è stato molto importante. Non ho esitato a scegliere di firmare per il Tottenham".

Crediti foto: image