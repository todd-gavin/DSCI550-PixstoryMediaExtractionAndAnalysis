Cristian Chivu, alla sua prima esperienza da allenatore della Primavera, porta a casa un risultato che forse all’inizio della sua avventura non avrebbe mai neanche immaginato, lo Scudetto di categoria. La sua Inter ha battuta la Roma di De Rossi ai tempi supplementari, dopo una semifinale rimessa in pareggio contro il Cagliari quando, a 13 minuti dalla fine, era riuscita a rimontare 3 gol e pareggiare 3-3. La finale con i giallorossi è iniziata nello stesso modo, in svantaggio. Ma i nerazzurri ci hanno creduto, hanno prima pareggiato, poi segnato il gol del vantaggio, e alla fine hanno dovuto fare i miracoli per salvare il risultato e alzare il trofeo.

Il match si è giocato a Sassuolo dove meno di 10 giorni fa il Milan era stato incoronato Campione d’Italia dei “grandi”. Il pronostico era a favore della Roma, arrivata prima in campionato nella regular season (prima dei playoff) a sette punti dall’Inter. Ma la finale, si sa, è una partita a sé.

Come detto ad andare in vantaggio sono stati i giocatori della Roma a 20 minuti dalla fine. Vicario mette dentro un pallone calciato da corner da Volpato. Pareggio quasi fotocopia 11 minuti più tardi, all’81’ firmato da Casadei, l’MVP della serata. A decidere la sfida è Iliev a metà del primo tempo supplementare. Gli ultimi minuti sono un assedio della Roma con Vicario fermato dalla traversa a una manciata di secondi dal termine. A festeggiare è l’Inter che vince il decimo titolo Primavera.