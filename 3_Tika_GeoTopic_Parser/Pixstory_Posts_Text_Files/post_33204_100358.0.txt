Non è un Gran Premio di Francia fortunato per i colori italiani nelle classi minori. Il poleman della Moto3, Dennis Foggia, comanda con autorevolezza la gara fino al giro finale, quando viene beffato dal vincitore Jaume Masia, da Ayumu Sasaki e da Izan Guevara. In zona punti arrivano anche Andrea Migno, decimo, e Riccardo Rossi, tredicesimo. Nella Moto2 Pedro Acosta è fuggito subito portandosi dietro Augusto Fernandez. Poi il rookie, però, cade e lascia la vittoria al compagno del team KTM Ajo, mentre sul podio salgono Canet e Chantra. Gara a due facce per Celestino Vietti, che rimonta dalla 19° fino alla soglia della top ten, poi va lungo sulla ghiaia e deve ripartire dalla 20° piazza. Alla fine è ottavo, girando più veloce di tutti nella seconda parte di gara. A punti per l'Italia anche Manzi, decimo, e Dalla Porta, dodicesimo. Caduto, nelle primissime fasi di gara, Tony Arbolino.