«Da genitore, non c’è sensazione peggiore di quando tuo figlio è vittima di bullismo». Sono le prime parole del tweet di una mamma che ha postato sui social una foto di suo figlio, sorridente fuori dall’Emirates Stadium, la casa dell’Arsenal. 

«È così triste che non so davvero come tirarlo su di morale. Frecciatine senza sosta sulla sua altezza, spinto da ragazzi che sono il doppio di lui. Eccolo felice, rivoglio questo sorriso». Il grido, lo sfogo e l’appello di questa mamma non è passato inosservato all’attaccante dei Gunners, Alexandre Lacazette.

Il francese, dispiaciuto per la storia del piccolo tifoso, ha risposto al tweet invitando lui e sua mamma ad una partita dell’Arsenal. E ha aggiunto: «I bulli non vinceranno mai». Un gesto esemplare e di gran valore, un messaggio forte contro il bullismo.