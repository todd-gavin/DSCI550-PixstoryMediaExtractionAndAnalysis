Prosegue la marcia di Jannik Sinner al torneo di Miami. Il tennista altoatesino è uscito vincitore dall'insidioso ottavo di finale disputato contro Nick Kyrgios con il punteggio di 76 (3) 63.
L'australiano è uno dei tennisti più talentuosi ma anche folli del circuito Atp e oggi il suo lato più selvaggio è tornato a prevalere nel tie break del primo set. Kyrgios ha infatti cominciato a discutere con l'arbitro fino a prendersi un penalty point per condotta antisportiva, facilitando la vittoria del primo parziale per Sinner.
L'italiano ha poi sfruttato il momento di sbandamento dell'avversario per portarsi subito 2-0 nel secondo set, riuscendo poi a difendere il vantaggio annullando anche una palla break sul 4-2 e chiudendo poi 6-3.
Sinner prosegue così nel torneo che lo scorso anno lo vide protagonista fino alla finale persa contro il polacco Hurkacz e affronterà ora il vincente della partita tra l'americano Tiafoe e l'argentino Cerundolo.