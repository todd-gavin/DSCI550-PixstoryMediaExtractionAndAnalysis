സെപ്റ്റംബർ രണ്ടിന് നടക്കുന്ന ആൾ ഇന്ത്യാ ഫുട്ബോൾ ഫെഡറേഷൻ ജനറൽ ബോഡി ഇലക്ഷനിൽ നടക്കുന്നത് ബിജെപിയുടെ രാഷ്ട്രീയ നാടകം എന്ന് ഇന്ത്യയുടെ മുൻ ക്യാപ്ടൻ ബൈചുങ് ബൂട്ടിയ. 

രാഷ്ട്രീയ കാരണങ്ങളാൽ സ്വന്തം സംസ്ഥാനമായ സിക്കിം ഫുട്ബോൾ അസോസിയേഷൻ പോലും തനിക്ക് വോട്ട് നൽകില്ലെന്ന് ബൂട്ടിയ പറഞ്ഞു. 

എഐഎഫ്എഫ് പ്രസിഡൻ്റ് സ്ഥാനത്തേക്ക് മത്സരിക്കുന്ന ബൂട്ടിയയുടെ എതിരാളി ബിജെപി നേതാവും ഇന്ത്യയുടെ മുൻ ഗോൾ കീപ്പറുമായ കല്യാൺ ചൗബെയാണ്. കേരളം ഉൾപ്പടെയുള്ള സംസ്ഥാനങ്ങളുടെ പിന്തുണ തനിക്കാണെന്ന് ചൗബെ പറയുന്നു. ബിജെപി നേതാവ് 
കല്യാൺ ചൗബെ, കർണാടകയിലെ കോൺഗ്രസ് എംഎൽഎ ഹാരിസ് തുടങ്ങിയവർ ഉൾപ്പെട്ട പാനലിൽ ആണ് കേരള ഫുട്ബോൾ അസോസിയേഷൻ പ്രതിനിധി അനിൽ കുമാർ എക്സിക്യൂട്ടിവ് സ്ഥാനത്തേക്ക് വരുന്നത്. 

ബൂട്ടിയയെ നോമിനേറ്റ് ചെയ്ത ആന്ധ്ര, രാജസ്ഥാൻ സ്റ്റേറ്റ് അസോസിയേഷനുകളുടെ പിന്തുണ മാത്രമാണ് ഇന്ത്യയുടെ മുൻ നായകന് ഉറപ്പുള്ളത്. 

സിക്കിം ഫുട്ബോൾ അസോസിയേഷൻ പ്രതിനിധി  മെൻല ഇതെൻപ രാഷ്ട്രീയ സമ്മർദ്ദം കാരണമാണ് തനിക്ക് വോട്ട് ചെയ്യാതെ ഇരിക്കുന്നത് എന്നും ഇതുമായി ബന്ധപ്പെട്ട് കോടതിയെ സമീപിക്കുമെന്നും ബൂട്ടിയ പറഞ്ഞു.