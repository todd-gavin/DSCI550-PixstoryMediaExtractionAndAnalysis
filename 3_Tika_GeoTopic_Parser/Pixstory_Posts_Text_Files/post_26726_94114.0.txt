Look inconfondibile all’insegna del nero, in contrasto con i capelli rosso fuoco, e sottile ma sferzante ironia nella scrittura: Giusi Ferré, scomparsa questa notte a 75 anni dopo una lunga malattia, ha lasciato il segno nel mondo della moda come giornalista, scrittrice e opinionista unica nel suo genere, grazie alla capacità di essere al tempo stesso profonda e leggera, acculturata ma senza retorica, attenta ai dettagli e sempre capace di andare dritta al punto.

Nata a Milano il 16 dicembre 1946, maggiore dei tre figli di un padre tramviere e di una madre casalinga, ha scritto tra gli altri per Epoca (dove ha esordito), Linea Italiana, Linea Sport, Amica e L’Europeo, dove ha realizzato la prima intervista a Miuccia Prada. Di grande successo la sua rubrica settimanale Buccia di Banana su Io Donna (con lo spin off Tocco di Classe), che ha dato anche vita a un libro edito da Rizzoli e a una trasmissione condotta dalla stessa Ferré su Lei Tv. Con la sua verve sferzante ha fatto parte anche della giuria di Italia’s Next Top Model nel 2011.

https://www.fashionmagazine.it/community/iconica-giornalista-di-moda-scompare-a-75-anni-giusi-ferr-109401