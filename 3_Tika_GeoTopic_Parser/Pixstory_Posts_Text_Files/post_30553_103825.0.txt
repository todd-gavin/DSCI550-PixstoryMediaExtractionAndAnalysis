Ribaltone per l'Italbasket a tre mesi dall'Europeo che scatterà a settembre con un girone da disputarsi a Milano: Meo Sacchetti non è più il commissario tecnico, al suo posto arriva Gianmarco Pozzecco. Una decisione che sorprende a metà: la staffetta tra i due era ormai nell'aria, ma si pensava che l'avvicendamento sarebbe avvenuto dopo l'importante appuntamento di fine estate. Ad accelerare il divorzio il difficile rapporto tra Sacchetti e Gianni Petrucci, presidente della Federbasket, scontratisi in particolare sulla gestione del gruppo e sulla possibile convocazione dei giocatori che avevano rinunciato a prendere parte al torneo preolimpico che aveva portato l'Italia a Tokyo 2020. Pozzecco, attualmente vice di Ettore Messina sulla panchina dell'Olimpia Milano, verrà presentato nei prossimi giorni, compatibilmente con gli impegni nei playoff di serie A della squadra lombarda.