La fondazione Prada cerca dei collaboratori 'innovativi' e lo fa attraverso la quinta edizione del premio di laurea riservato ai migliori studenti dei cinque atenei milanesi e con un bando per trovare contributors digitali.
Ognuna delle università ha potuto segnalare due studenti, laureati magna cum laude, con una tesi di tematiche culturali entro lo scorso 29 aprile.

Una giuria composta da Miuccia Prada, dall'assessore milanese alla Cultura Tommaso Sacchi, dal direttore di Repubblica Maurizio Molinari e dalla Head of program della Fondazione Prada ha scelto il vincitore: Gianmarco Gronchi, laureato alla Statale con una tesi su 'Il decennio di Elio Fiorucci (1974-1984)'. 
A Gronchi va una borsa di studio fino a 25 mila euro per frequentare un master di prestigio in una lista di 23 tra scuole e università internazionali, che riguardi Economia, Management delle risorse artistiche e culturali, Marketing Culturale, Museologia e Curatela. Poi completerà il percorso con uno stage di sei mesi alla fondazione.