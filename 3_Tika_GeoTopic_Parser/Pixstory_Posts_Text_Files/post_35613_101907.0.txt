È tempo di verdetti dopo il triplice fischio finale che sancisce la fine delle ostilità in questo campionato italiano di Serie A. Vengono dunque retrocesse: Venezia, Genoa e Cagliari. Si salva clamorosamente la Salernitana, seppur sconfitta pesantemente dall’Udinese per 0-4. Il Cagliari non va invece oltre lo 0-0 sul campo del Venezia. Per i rossoblù si tratta della sesta retrocessione in Serie B della loro storia. È invece storico il traguardo dei campani. Si tratta infatti della salvezza raggiunta con il minor numero di punti, 31, da quando la Serie A è a 20 squadre e la vittoria vale 3 punti. Un'impresa targata Davide Nicola, allenatore capace di trascinare i campani dall'ultimo al 17º posto con una serie di prestazioni convincenti.