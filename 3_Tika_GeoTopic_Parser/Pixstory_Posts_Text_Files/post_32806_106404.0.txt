Come la giri la giri, la Superbike è sempre una questione a tre tra la Yamaha di Toprak Razgatlioglu, la Kawasaki di Jonathan Rea e la Ducati di Alvaro Bautista. E così è stato anche nel venerdì di libere del Gran Premio del Made in Italy e dell'Emilia Romagna di Misano Adriatico, seppur con qualche interessante inserimento di altri piloti, soprattutto italiani. Nelle FP1 del mattino Razgatlioglu con la Yamaha ha chiuso in testa in 1:34.603 davanti al compagno di team Andrea Locatelli, a Rea e ai ducatisti Rinaldi e Bassani. Nelle FP2 è stata la Ducati con Alvaro Bautista a passare davanti in 1:34.008, davanti a Razgatlioglu, Rea e Rinaldi. Locatelli e Bassani sono scivolati fuori dalla top ten, ma senza cercare praticamente mai il giro veloce e nascondendo, in pratica, il loro potenziale.