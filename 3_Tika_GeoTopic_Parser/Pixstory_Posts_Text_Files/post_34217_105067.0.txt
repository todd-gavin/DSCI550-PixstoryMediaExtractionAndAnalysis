Come un fulmine a ciel sereno, è arrivata l’ufficialità del divorzio tra Walter Sabatini e la Salernitana. La società campana ha diramato negli ultimi minuti un comunicato per annunciare la separazione: «L’U.S. Salernitana 1919 e il Direttore Sportivo Walter Sabatini rendono noto di non proseguire il rapporto di lavoro per la stagione calcistica 2022-2023. Ringraziandolo per il lavoro svolto e l’impegno profuso la Società augura al Direttore Sabatini le migliori fortune professionali».

Alla base ci sarebbero delle incomprensioni sul mercato tra lo stesso Sabatini e il presidente Iervolino, in particolare sulle commissioni ai procuratori ritenute troppe elevate dal numero uno della Salernitana. Lo stesso dirigente, inoltre, non avrebbe gradito alcune dichiarazioni da parte dei membri della società campana, senza dimenticare il botta e risposta con Iervolino sulla vicenda Cavani. 

Resterà invece sulla panchina dei campani Davide Nicola, che ha già firmato il rinnovo di contratto.