Nell'ultima giornata dei Campionati Europei multidisciplinari di Monaco di Baviera, sono arrivate medaglie dal ciclismo con Elisa Balsamo e Rachele Barbieri sul podio della corsa in linea, argento e bronzo dietro all'olandese Wiebes e dalla Canoa, con il bronzo per Andrea Schera e Samuele Burgo nel K2 1000. Delusione invece dalla Ginnastica dove Nicola Bartolini è stato solo quarto nel corpo libero in cui è campione del mondo incarica, mentre Nicola Levantesi è giunto quinto alle parallele. In serata l'Atletica Leggera ha chiuso il suo programma offrendo il piatto forte per l'Italia: l'oro di Yeman Crippa che ha giocato con gli avversari, lasciando andare via il norvegese Mezngi e poi recuperandolo con un 300 metri finale da quattrocentista. Quinto posto per l'altro italiano Pietro Riva, si tratta della decima medaglia azzurra in questa edizione degli europei di atletica leggera, mentre l'11° è arrivata nella gara finale, con un fantastico bronzo delle ragazze della 4x100 Dosso, Kaddari, Bongiorni e Pavese. Delusione invece per Elena Vallortigara, bronzo mondiale nel salto in alto che non è riuscita a superare quota di 1.90m. Gli ultimi italiani impegnati sono stati Simone Barontini, settimo nella finale degli 800 metri ed Elisa Di Lazzaro, eliminata in semifinale nei 100 ostacoli femminili. Il medagliere complessivo della manifestazione vede vittoriosa la Germania con 26-20-14, davanti alla Gran Bretagna (24-19-17) e all'Italia (14-18-19). Nel solo medagliere dell'Atletica leggera l'Italia chiude settima con 11 medaglie (3-2-6), ma è terza nella classifica a punti con 142,5, dietro a Gran Bretagna (220) e Germania (197).