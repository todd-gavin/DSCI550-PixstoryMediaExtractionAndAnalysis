Continua il legame indissolubile tra l’Autodromo di Imola e Ayrton Senna, il campionissimo di Formula 1 tragicamente scomparso proprio sulla pista del Santerno il 1° maggio 1994. Nei prossimi giorni e per tutto il periodo del GP Emilia-Romagna (in programma nel weekend del 24 aprile) per ricordare l’amatissimo pilota brasiliano, sarà infatti esposta al museo del circuito una monoposto con una livrea che ne ripercorre le tappe della carriera. Si tratta di una vecchia showcar McLaren che, per metà, presenta le colorazioni delle auto più iconiche del percorso di Senna in F1 (il nero-oro della Lotus sul posteriore, il blu e bianco della Williams nella parte centrale e il bianco-arancione della McLaren nella parte anteriore) e per metà presenta le creazioni dello street-artist francese Jisbar. Il risultato è una monoposto decisamente suggestiva, donata dal collezionista Gianluca Tramonti e presto venduta all’asta per scopi benefici. 

Foto: Motorsport.com