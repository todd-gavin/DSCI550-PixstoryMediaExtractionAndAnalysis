Ieri sera Di Maria ha giocato la sua ultima partita con il Psg. Ha segnato e fatto un assist nel 5-0 contro il Metz, poi è stato salutato con grandissimo affetto per quello che è stato il suo pubblico per sette stagioni. Ora è tempo di pensare al futuro e l'argentino non ha ancora fatto sapere dove giocherà il prossimo anno, anche se la Juventus resta la pista più probabile.

Sul mancato rinnovo Di Maria ha detto che è stata più una scelta del club, "io sarei voluto rimanere un anno in più per realizzare il sogno di vincere la Champions col PSG. Ci siamo andati vicini, abbiamo perso in finale e questo è il mio unico rimpianto. Sono convinto che i ragazzi presto ce la faranno", ha detto al termine dell'ultima partita di campionato francese, vinto proprio dal suo Psg.

Sul futuro alla Juventus, ha risposto dicendo di "no" ma ridendo. Cosa che lascia intendere che potrebbero invece essere presto novità. "Se firmerò con la Juventus? No (ride, ndr). Sono tranquillo. Penso a me e alla mia famiglia. In seguito vedrò quale sarà la soluzione migliore per il futuro".