Ha fatto discutere nei giorni scorsi la scelta del Governo di limitare a 5000 posti la capienza degli stadi in risposta all’aumento esponenziale dei contagi da Covid-19 dopo le festività natalizie. Una misura che ha prestato il fianco alle critiche per via di alcuni stadi, i più piccoli, che sono rimasti quasi pieni ed altri – come 
San Siro a Milano e l’Olimpico di Roma – che al contrario sono risultati quasi deserti nonostante gli ampi spazi per contenere il pubblico garantendo un discreto distanziamento. A tornare sull’argomento è stata oggi l’ex atleta azzurra Valentina Vezzali, oggi sottosegretario allo sport: “Se tra un paio di settimane la situazione sarà migliore, allora si potrà ripartire dal 50% negli impianti all’aperto e dal 35% per i palazzetti, con la speranza di arrivare alla capienza totale quando si tornerà alla normalità”.