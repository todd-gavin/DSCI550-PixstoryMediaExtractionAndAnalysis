Continua a essere dibattuto il tema “russi si, russi no” ai prossimi Internazionali d’Italia al via da lunedì prossimo, il 2 maggio, a Roma. Dopo le parole del presidente del Coni Malagò, ha parlato anche la sottosegretaria allo sport Valentina Vezzali: “Tennisti russi agli Internazionali? Il Cio ha dettato delle linee da seguire, delle indicazioni alle federazioni Internazionali. L'Italia è in sintonia con le linee decise dal Comitato Olimpico”.

Parole che non chiariscono cosa succederà. E pensare che mancano davvero pochissimi giorni, quasi ore: “Per la partecipazione agli Internazionali è diversa da Wimbledon. Sono in corso approfondimenti di carattere formale”. La diversità di cui parla sta nel fatto che Atp e Wta, i circuiti professionistici maschile e femminile di tennis, gestiscono gli Internazionali d’Italia, mentre Wimbledon no. Quindi le decisioni possono anche essere molto diverse e, in questo caso, è interesse di Atp e Wta far sì che partecipino anche i tennisti russi e bielorussi come avvenuto nei tornei disputati negli ultimi due mesi.