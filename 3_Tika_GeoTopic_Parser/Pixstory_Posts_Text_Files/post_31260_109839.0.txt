"Troppi bambini vanno a scuola senza acqua potabile, bagni puliti e sapone per lavarsi le mani, rendendo difficile l'apprendimento", ha dichiarato Kelly Ann Naylor, Direttore UNICEF per l'Acqua e i Servizi igienici e il Clima, l'Ambiente, l'Energia e la Riduzione del rischio di disastri. "La pandemia da COVID-19 ha sottolineato l'importanza di fornire ambienti di apprendimento sani e inclusivi. Per proteggere l'istruzione dei bambini, la strada verso la ripresa deve includere la fornitura alle scuole dei servizi più basilari per combattere le malattie infettive oggi e in futuro." 
"L'accesso all'acqua e ai servizi igienici non solo è essenziale per un'efficace prevenzione e controllo dei contagi, ma è anche un prerequisito per la salute, lo sviluppo e il benessere dei bambini", ha dichiarato Maria Neira, Direttore del Dipartimento per l'Ambiente, il Cambiamento Climatico e la Salute dell'OMS. "Le scuole dovrebbero essere ambienti in cui i bambini prosperano e non sono sottoposti a difficoltà o infezioni a causa della mancanza o della scarsa manutenzione delle infrastrutture di base".  Fornire servizi idrici e igienici accessibili alle persone con disabilità nelle scuole è fondamentale per raggiungere un apprendimento inclusivo per tutti i bambini. Tuttavia, solo un numero limitato di Paesi fornisce informazioni su questo indicatore e le definizioni nazionali variano, e un numero molto inferiore fornisce servizi idrici e igienici accessibili ai disabili.