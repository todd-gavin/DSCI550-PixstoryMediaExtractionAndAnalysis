Arriva la prima medaglia per l'Italia ai mondiali di atletica leggera di Eugene, in Oregon, e la porta una splendida Elena Vallortigara, che è perfetta fino ai 2 metri, fatti alla prima prova. A quel punto era prima e stava sognando l'oro, i 2.02 (suo record personale) però, non sono entrati, misura scavalcata invece dall'australiana Patterson, oro a sorpresa sulla favoritissima ucraina Mahuchikh. Ma è una giornata in cui alcuni favoriti sono crollati: il norvegese Warhlolm si è praticamente fermato sul rettilineo finale dei 400hs lasciando l'oro al brasiliano Dos Santos con un sensazionale 46.29, così come il suo connazionale Ingebritsen che è stato beffato dal britannico Wightman nei 1.500m. Non ha deluso le attese invece lo sloveno Ceh, oro nel lancio del disco con 71.13. Per quel che riguarda gli altri italiani in gara nella 5° giornata, tripletta di qualificati nei 400 ostacoli femminili con Ayo Folorunso in semifinale con il sesto tempo (54.69, sfiorando il record italiano), mentre Rebecca Sartori (19°) e Linda Olivieri (23°) passano come ripescate. Niente da fare invece per un bravissimo Filippo Tortu, che chiude la sua semifinale in terza posizione con il tempo di 20.10 (record personale) ma che è titolare del nono crono complessivi per appena tre millesimi rispetto all'ottavo, il canadese Brown sempre in 20.10. "Pippo" è comunque il migliore degli europei e lancia la sua candidatura per riprovarci tra un mese a Monaco di Baviera ai campionati continentali.