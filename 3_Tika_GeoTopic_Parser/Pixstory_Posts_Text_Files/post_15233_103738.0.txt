La Casa Museo Pogliaghi al Sacro Monte di Varese aderisce all’iniziativa nazionale “Appuntamento in Giardino” promossa da APGI (Associazione Parchi e Giardini d’Italia) con il patrocinio del Ministero della Cultura e che si svolge in contemporanea in 20 Paesi europei grazie a “Rendez-vous aux jardins”. Sabato 4 e domenica 5 giugno sono infatti previste delle particolari visite guidate al parco che circonda la villa che l’artista e collezionista Lodovico Pogliaghi volle realizzare a fine Ottocento come sua residenza lungo la Via Sacra, a ridosso del borgo medievale del Sacro Monte varesino. Dalle 10 alle 11.30 Archeologistics, realtà impegnata nella valorizzazione e promozione dei beni culturali, organizza dei tour all’interno del parco per scoprire tutti i suoi segreti e le sue opere dando valore allo spirito dell’iniziativa nazionale che è quello di invitare il grande pubblico a scoprire la sorprendente ricchezza storica, artistica, botanica e paesaggistica dei giardini italiani.

Storia, arte, botanica e paesaggio sono tutti elementi che caratterizzano il giardino di Casa Pogliaghi. Questo accoglie i visitatori con un parterre all’italiana e prosegue con una vasta estensione in declivio aprendo la vista a un bellissimo panorama sui laghi varesini. Disseminato di statue, capitelli, opere di Pogliaghi e reperti archeologici di varie epoche, frutto del desiderio collezionistico del padrone di casa, è dominato dall’eclettica e vivace architettura della Casa Museo. Il parterre del giardino, orientato in asse con l’ingresso della Casa, è caratterizzato dalla presenza di una colonnade con la figura di Prometeo al centro, dall’acanto piantumato accanto agli antichi capitelli, dal grande ed antico pulvino. La parte in declivio vede essenze ormai secolari adombrare il prato, ed anche in questo caso le opere di collezione e i lavori di Pogliaghi stesso sono disseminati in tutta la superficie a verde.