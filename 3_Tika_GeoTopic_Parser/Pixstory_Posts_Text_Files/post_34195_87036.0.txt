Il Napoli torna a vincere e lo fa con una prestazione di carattere, in casa dell’Hellas Verona grazie a Victor Osimhen. 

Questo il commento dell’allenatore Luciano Spalletti al termine del match: "Abbiamo fatto tutto quello che dovevamo fare. Abbiamo fatto una gara carica di attenzione e continuità, poi il Verona ha fatto parlare di sé attraverso la corsa, il gioco, la qualità, la tecnica... Oggi bisogna fare i complimenti ai calciatori del Napoli, se la sono meritata, mettendoci anche quel qualcosa in più. Avevo detto che un'eventuale sconfitta sarebbe stata fatale. Vincendo può ancora succedere di tutto, possiamo ancora lottare per il campionato. Chi è davanti può concedere qualcosa, ma sei bravo bravo può dipendere tutto da te. 

Osimhen le può spaccare in due le partite. Il gol è il momento più alto, la cosa più importante, ma ce ne sono molte altre che può mettere per aiutare la squadra. Lui oggi è stato devastante per i gol che ha fatto. A volte fa confusione sulle cose che fa. Anche quando decide di puntare cinque o sei difensori e se li porta appresso... è un giocatore top, che diventerà toppissimo nel giro di pochi mesi quando apprenderà queste cose. È uno che interpreta le cose un po' a modo suo: è un po' discontinuo nelle letture, ma ha una forza dirompente.

Oggi ci sono stati dei cori 'bellissimi' nei nostri confronti... La dobbiamo fare finita: tutti quelli che tentano di comunicare con l'odio non avranno futuro, verranno schiacciati dallo stesso odio che usano. Vanno mandate via dagli stadi queste persone: tutti, anche i nostri, quelli che fanno cori contro gli altri. Lo stadio deve essere un luogo di aggregazione, deve essere una festa".

Crediti foto: Twitter UEFA.com