Mentre andavano in scena le prime prove libere del weekend del GP Arabia Saudita, il paddock della F1 ha vissuto dei momenti di apprensione. Una grossa colonna di fumo nero si è infatti sollevata a una ventina di km dal Jeddah Corniche Circuit, a causa dell’incendio che si è sprigionato in uno degli impianti della compagnia petrolifera saudita Aramco, sponsor principale del gran premio. A causare le fiamme è stato un 
missile lanciato dai ribelli Houti, che da anni sono parte della guerra civile nel vicino Yemen e contro i quali Riad è scesa ufficialmente in campo supportando il governo in carica. L’attentato è stato formalmente rivendicato, anche se al momento le autorità locali non sembrano mettere in dubbio la regolare prosecuzione dell’evento.