Una salvezza che sembrava ormai compromessa improvvisamente era tornata a portata di mano per il Cagliari. Impegnato sul campo del già retrocesso Venezia, l'11 di mister Alessandro Agostini ha avuto il suo destino nelle proprie mani, grazie al largo successo dell'Udinese sul campo della Salernitana. I sardi, però, non sono andati oltre lo 0-0 che li condanna alla serie B. Agostini non ha nascosto la sua amarezza: "Vivo sicuramente la delusione più grande della mia vita, rappresentata dal non essere riuscito a ottenere la salvezza con questi colori. C'è grande dispiacere e rammarico, è andata forse nel peggiore dei modi e non possiamo più fare nulla, dovevamo ottenere il risultato che oggi serviva sul campo, non ce l'abbiamo fatta pur provandoci sino all'ultimo. Chiedo scusa ai tifosi, alla nostra gente, da allenatore mi prendo la responsabilità per non essere riusciti a salvarci".