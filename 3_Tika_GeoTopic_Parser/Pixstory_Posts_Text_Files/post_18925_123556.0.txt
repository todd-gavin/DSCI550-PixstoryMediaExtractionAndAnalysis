A Roma ne sono certi. In settimana la Roma annuncerà l'ingaggio di Andrea Belotti, attaccante svincolato dopo sette stagioni passate al Torino. I giallorossi andrebbero così a completare il reparto offensivo con un campione d'Europa a costo zero. 

Belotti non ha avuto molte offerte nonostante fosse a parametro zero, una però gli era arrivata dal Wolverhampton che lui però ha rispedito al mittente. Sperava nel Milan, squadra interessata a lui un paio di stagioni fa, ma la chiamata non è arrivata. La Roma è un'ipotesi degli ultimi giorni che pare gradire molto.

Classe 1993, il "Gallo" ha lasciato il Torino dopo sette anni, gli ultimi dei quali passati con la fascia di capitano al braccio. In 232 partite giocate in granata ha segnato 100 reti tonde tonde, divenendo un idolo dei tifosi. Prima del Torino, Belotti aveva giocato nel Palermo e prima ancora nell'Albinoleffe.