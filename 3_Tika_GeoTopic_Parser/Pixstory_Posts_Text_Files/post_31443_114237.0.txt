Furono proprio le pubblicazioni degli enchiridia a finanziare di fatto le altre pubblicazioni meno remunerative delle editio princeps in formato in-folio. Negli anni seguenti usciranno dei torchi di Manuzio Erodoto, Tucidide, i commentatori antichi Aristotele, i “Moralia” di Plutarco, la “Retorica” e la “Poetica” che non avevano trovato spazio nelle prime pubblicazioni dei testi aristotelici.
Un caso emblematico che va a illustrare la dottrina del progetto aldino è la decisione di voler stampare in ebraico. Il primo impiego di caratteri ebraici a Venezia risale all'“Opera Omnia” di Poliziano del 1498 (mentre in altre città italiane stampatori ebrei avevano stampato in ebraico dagli Anni Settanta del Quattrocento); l’anno successivo Aldo annunciò di voler pubblicare le Sacre Scritture in un’edizione trilingue in greco, latino ebraico. Tutto ciò che rimane della Bibbia trilingue è un foglio di prova conservato a Parigi, nonostante ciò non abortì del tutto il programma della stampa in ebraico in quanto pubblicò l'”Introductio utilissima hebraice discere cupientibus” cioè una breve introduzione all’apprendimento dell'ebraico. Essa verrà poi aggiunta come materiale supplementare ad altre grammatiche. Fino alla morte Aldo conservò questo sogno di pubblicare testi in ebraico che riteneva come un ritorno ad fontes della religione cristiana e lo ribadì più volte nelle sue lettere e prefazioni.