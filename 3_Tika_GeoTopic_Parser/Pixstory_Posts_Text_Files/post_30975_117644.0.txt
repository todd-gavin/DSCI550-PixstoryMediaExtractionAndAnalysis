Matthijs De Ligt ha rilasciato alla Bild la sua prima intervista dopo il passaggio al Bayern Monaco. I contatti con la squadra tedesca erano iniziati quando il difensore era ancora un giocatore dell'Ajax: "I contatti sono stati continuativi, fin dal 2019. Mi sento legato alla mentalità tedesca: lavoro duro e disciplina. Sono contento di essere qui". De Ligt ha espresso apprezzamento per il gioco proposto dall'allenatore Nagelsmann, spiegando come abbia avuto un peso determinante nella sua decisione di andare in Germania lasciando la Juventus: "Ha dimostrato di essere un allenatore in grado di far crescere i giovani. Il gioco offensivo del Bayern è perfetto per me ed il motivo che mi ha portato alla decisione di trasferirmi a Monaco. Il Bayern gioca un calcio tecnico e votato all'attacco con un pressing estremo. Come piace a me".