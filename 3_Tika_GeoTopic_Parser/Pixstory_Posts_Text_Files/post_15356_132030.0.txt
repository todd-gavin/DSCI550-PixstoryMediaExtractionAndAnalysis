Mentre il dibattito pubblico s'infiamma in vista delle elezioni politiche del 25 settembre, i cittadini sono chiamati a farsi un'opinione su alcune questioni fondamentali per il Paese: flat tax, legge di bilancio, inflazione, recessione, legge elettorale, Europa, immigrazione. Ma da dove partire per comprendere davvero ciò di cui tutti discutono? Col suo linguaggio limpido ed efficace, Emilio Mola, uno dei giornalisti e divulgatori più seguiti sui social su questioni di politica e attualità, costruisce un manuale con tutti i concetti e le informazioni imprescindibili che un buon cittadino – soprattutto a poche settimane dal voto – dovrebbe conoscere. Spiega, tra l'altro, cosa sia la Banca Centrale Europea e cosa c’entra con l’inflazione; perché non stampiamo soldi per ripagare il debito pubblico, come funziona la legge elettorale, se gli immigrati sono davvero un problema per il Paese e com'è possibile che le fake news abbiano tanta visibilità. 

EMILIO MOLA è nato a Francavilla Fontana (Br) nel 1981. Giornalista, è cresciuto professionalmente a “Senzacolonne”, testata locale brindisina, occupandosi per diversi anni di cronaca nera, giudiziaria e politica. Ha collaborato al progetto “Odiare ti costa”, pensato per segnalare contenuti d’odio, casi di diffamazione, cyberbullismo, revenge porn, e altre forme di violenza sul web. Sui social ha un grande seguito, grazie alla chiarezza con cui racconta i meccanismi dietro ai principali dibattiti che animano l'attualità.