I Warriors sono campioni della Western Conference NBA dopo aver sconfitto in gara 5 i Mavericks con il punteggio di 120-110. La partita disputata a San Francisco ha visto i padroni di casa volare via nel secondo quarto, arrivando all'intervallo con 69 punti segnati e 17 di vantaggio. Nella ripresa, Dallas ha provato a riaprire la partita arrivando fino al -10 a 4' dalla sirena, ma senza riuscire a ricucire ulteriormente. Grande protagonista Klay Thompson con 32 punti e 8 triple segnate che gli permettono di diventare il giocatore con più partite di playoff con 8 o più tiri da 3 realizzati, ma ancora una volta Golden State impressiona come squadra, con altri 5 giocatori in doppia cifra e ben 36 assist a referto. Per i Mavs, altra partita da trascinatore per Luka Doncic con 28 punti, 9 rimbalzi e 6 assist. I Warriors raggiungono la sesta Finale NBA degli ultimi 8 anni e avranno il vantaggio del fattore campo, chiunque sia l'avversaria che uscirà dalla serie tra Boston Celtics e Miami Heat.