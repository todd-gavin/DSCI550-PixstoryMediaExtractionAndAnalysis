Novak Djokovic non sa ancora se potrà entrare negli Stati Uniti, in quanto sprovvisto della vaccinazione contro il Covid 19, ma continua a sperare di poter partecipare agli US Open in programma a fine agosto. Sui social, il tennista serbo ha scritto: "Mi sto preparando come se potessi competere, mentre aspetto di sapere se c’è spazio per me per viaggiare negli Stati Uniti. Dita incrociate!". Djokovic ha poi ringraziato i suoi tifosi che lo stanno sostenendo in vari modi, mobilitandosi affinché il governo americano conceda un'eccezione all'ex numero 1, già escluso quest'anno per lo stesso motivo dagli Australian Open: "Volevo solo prendermi un momento e dire a tutti voi quanto sono grato di vedere così tanti messaggi di sostegno e amore da tutto il mondo in questi giorni. Non me lo aspettavo, ed è per questo che sembra così strabiliante. Volevo solo dirvi grazie".