Il Collegio di Garanzia dello Sport del Coni ha respinto il ricorso presentato dall’Inter che chiedeva la vittoria a tavolino per 3-0 contro il Bologna per la partita non disputata lo scorso 6 gennaio per i numerosi casi di Covid. Il recupero, già fissato per il 27 aprile, sarà quindi rispettato.

Il ricorso era stato presentato lo scorso 21 marzo dopo che la decisione del recupero della partita era stata già confermata in due gradi di giudizio. 

L’Inter sperava questa volta di riuscire a farsi dare la vittoria a tavolino per due motivi: il mancato reclamo del Bologna per lo stop imposto dall'Asl e la lista consegnata dalla società rossoblu alla Lega: ci sarebbero dovuti essere solamente i nomi dei contagiati, mentre c’era la lista completa dei tesserati della prima squadra, compresi coloro che non erano presenti a Bologna.