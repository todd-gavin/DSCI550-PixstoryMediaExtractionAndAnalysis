È finito 1-1 il big match giocato a Bergamo tra l'Atalanta e la Juventus. Un risultato che accontenta soprattutto i bianconeri, arrivati a un passo dalla sconfitta con i diretti rivali per il quarto posto e la relativa qualificazione alla Champions League.
La partita di stasera è stata ricca di occasioni gol, con la Juventus che si è resa pericolosa più volte nella fase iniziale, salvo subire l'Atalanta nella seconda metà del primo tempo. 
Andamento simile nella ripresa, almeno fino al gol segnato al 76esimo da Malinovskyi. I bergamaschi potrebbero chiudere i giochi con Hateboer che però colpisce la traversa. A salvare la Juventus è Danilo, che segna al 92esimo deviando di testa un corner di Dybala. 
La Juve sale così a 46 punti, lontana dal trio di testa ma sempre con due punti di vantaggio sull'Atalanta. La Dea deve però recuperare una partita.