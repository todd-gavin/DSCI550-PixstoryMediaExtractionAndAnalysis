È diventato quasi superficiale commentare l’avanguardia comunicativa di Balenciaga, il brand che più di chiunque altro negli ultimi anni ha fatto della comunicazione l’opera nell’opera, capace quindi di andare oltre il semplice concetto di campagna per spaziare tra il classico e il nuovo. La prova definitiva di tutto questo sono i TikTok creati del brand e che, per diversi giorni, hanno rappresentato gli unici contenuti disponibili sull’account Instagram. Come detto nella decima Digital Cover di nss magazine, il rapporto tra il mondo della moda e TikTok è sempre stato più complesso del previsto, con molti brand in difficoltà nel trovare il proprio registro comunicativo su una piattaforma nuova e completamente diversa rispetto a quelle viste in passato, da Facebook a Instagram.