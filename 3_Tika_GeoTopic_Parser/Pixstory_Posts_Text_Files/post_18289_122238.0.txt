Il divorzio in casa tra Cristiano Ronaldo e il Manchester United è stato accentuato ancor di più dalle parole del tecnico Ten Hag che ha bacchettato il portoghese dopo che aveva abbandonato lo stadio prima della fine dell'amichevole contro il Rayo Vallecano perché sostituito a fine primo tempo. "Un comportamento inaccettabile", aveva detto l'allenatore ex Ajax riferendosi a Ronaldo. 

Lo stesso tecnico però potrebbe dare una maglia da titolare a CR7 domenica nella prima di campionato contro il Brighton. Non un attestato di stima, ma quasi un obbligo vista l'assenza per infortunio di Martial. A rivelarlo è il Daily Star che parla di una situazione che potrebbe tornare serena in casa Red Devils almeno temporaneamente.

Manca ancora parecchio prima della fine della sessione di calciomercato e il procuratore di Ronaldo continua a cercare la meta per il suo assistito. Al momento sembra che in pochi vogliano permettersi il cinque volte Pallone d'Oro.