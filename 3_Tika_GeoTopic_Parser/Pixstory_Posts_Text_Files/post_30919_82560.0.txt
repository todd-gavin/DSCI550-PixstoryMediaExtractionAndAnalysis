Il derby della Mole tra Juventus e Torino, terminato sul punteggio di 1 a 1, ha perso anzitempo uno dei protagonisti più attesi. Paulo Dybala ha chiesto il cambio al 54esimo, venendo sostituito da Weston McKennie. L'argentino ha sentito un indurimento alla gamba e ha preferito non rischiare, pensando all'appuntamento di martedì in Champions League contro il Villareal.
Mister Massimiliano Allegri a fine partita è apparso piuttosto tranquillo circa le condizioni del fantasista: "Dybala non dovrebbe avere niente di particolare, ha sentito un po’ indurire dietro: vediamo nei prossimi giorni".
La serata non è stata particolarmente fortunata per la Juventus: nel riscaldamento si è fermato Daniele Rugani e nell'intervallo ha alzato bandiera bianca il suo sostituto Luca Pellegrini, fermato da una contusione al ginocchio sinistro.