Stefanos Tsitsipas ha vinto il torneo Master 1000 di Montecarlo, sconfiggendo in finale lo spagnolo Alejandro Davidovich Fokina per 63 76 (2) in 1h36m di gioco. Per il greco è il secondo successo consecutivo nel Principato, dopo la vittoria dello scorso anno, impresa che era riuscita negli ultimi anni solo al vincitore seriale Rafael Nadal.
Nel primo set è stato Davidovich Fokina a scattare in avanti con un break al terzo gioco, ma Tsitsipas ci ha messo poco a recuperare e a chiudere il parziale 6-3 . Nel secondo set è invece il numero 5 ad andare avanti di un break nelle fasi iniziali, ma lo spagnolo recupera sul 4-4 e resiste fino al tie break, dominato da Tsitsipas che scappa sul 5-1 e poi chiude 7-2.