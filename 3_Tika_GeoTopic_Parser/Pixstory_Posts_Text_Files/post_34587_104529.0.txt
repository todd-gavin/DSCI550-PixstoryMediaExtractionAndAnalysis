L'Italia per la seconda volta consecutiva è fuori dal Mondiale. Un avvenimento storico e preoccupante che ha voluto commentare anche chi purtroppo vede il suo nome legato a un avvenimento proprio dei campionati del mondo: quello del 1994. Roberto Baggio sbagliò il rigore decisivo contro il Brasile nella finale di Usa '94. Il pallone calciato finì altissimo e i brasiliani poterono festeggiare la vittoria.

Dalla finale del '94 alle due mancate partecipazioni. L'ex Pallone d'Oro ne ha parlato all'evento "Il Talento prende il Volo" presso l'aeoroporto di Fiumicino. "È scandaloso per me che l'Italia non sia andata ai Mondiali come vincitrice degli Europei. Bisognerebbe cambiare le regole. Se io fossi stato lì sarebbe l'amarezza più grande, la cosa più brutta da accettare. Non critico gli avversari, ma restiamo a casa per un'azione in una partita di 90 minuti".

Nonostante la vittoria dell'Europeo è innegabile un'involuzione del gruppo anche per il Divin Codino: "Non è paragonabile la serenità dei grandi talenti argentini con il nostro stato d'animo attuale. Mancini ha fatto qualcosa di straordinario, va rispettato e deve continuare a lavorare come ha fatto finora e con i giovani. Abbiamo dei talenti che non trovano spazio in campionato. È un problema noto".