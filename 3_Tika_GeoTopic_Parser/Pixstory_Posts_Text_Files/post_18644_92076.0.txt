Che il sistema calcio italiano e la valorizzazione dei giovani siano un problema non è attestato solo dalla mancata qualificazione al prossimo mondiale, ma la conferma arriva anche dal recente studio del CIES Football Observatory sui talenti Under 21 europei. Sono presi in considerazione i giovani di 32 campionati europei, tra quelli che hanno giocato almeno mille minuti con la propria squadra di club nella stagione in corso. Nella top 100 ci sono solamente due calciatori italiani, tre se si contano i giocatori della serie A.

Al 26esimo posto c'è Mattia Viti, difensore dell'Empoli uscito dal settore giovanile, con cui quest'anno ha collezionato 16 presenze in serie A. Al 47esimo posto c'è Nicolò Rovella, centrocampista tesserato con la Juventus ma in prestito al Genoa con cui ha giocato 20 partite collezionando 3 assist. Il giovane straniero della serie A in classifica è Radu Dragusin, difensore di proprietà della Juventus che quest'anno ha giocato prima con la maglia della Sampdoria e da gennaio con quella della Salernitana.