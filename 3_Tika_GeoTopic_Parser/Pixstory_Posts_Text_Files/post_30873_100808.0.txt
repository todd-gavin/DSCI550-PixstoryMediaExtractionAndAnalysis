Curioso aneddoto raccontato da Raul, bandiera del Real Madrid, in un'intervista rilasciata ad AS. L'ex capitano dei Blancos è tornato con i ricordi a 20 anni fa,  in occasione della finale di Champions League giocata a Glasgow contro il Bayer Leverkusen e ricordata soprattutto per l'incredibile gol realizzato da Zinedine Zidane. L'altra rete realizzata dal Real in questo incontro che le ha consegnato la nona Coppa dei Campioni fu proprio di Raul che ha ricordato: "Il giorno prima della finale di Glasgow, Iván Campo mi rifilò un pestone in allenamento. Il giorno della partita non riuscivo neanche a allacciarmi le scarpe. Dissi al dottore di fare tutto il necessario per mandarmi in campo e giocare. E così, un'ora prima di scaldarmi, il dottore mi anestetizzò il dito e lo... mise a dormire. Ecco perché ho calciato così male. Però posso dire di avere segnato un gol in Finale di Champions anche con un dito addormentato!".