Dopo la vittoria sul campo del Sassuolo che ha avvicinato la Juventus alla conquista della zona Champions, il capitano Giorgio Chiellini ha messo un primo punto sul futuro della sua carriera. Il difensore toscano, 38 anni, ha annunciato che il match tra Italia e Argentina in programma il 1° giugno a Londra sarà la sua ultima partita con la maglia della nazionale: " È normale a 38 anni fermarsi e capire delle cose. Se sto bene gioco e salutiamo la Nazionale a Wembley, dove ho raggiunto l'apice della mia. Sarebbe il top salutare la maglia azzurra con una partita celebrativa come quella con l'Argentina: in Nazionale sarà l'ultima sicuro. Lasciamo spazio ai ragazzi che son bravi". Resta ancora un'incognita invece il suo futuro con la Juventus, diviso tra la possibilità di proseguire in campo o di iniziare una carriera da dirigente, con all'orizzonte la possibilità di proseguire la carriera negli Stati Uniti: "Lasciamo passare questo quarto posto importante, la finale di Coppa Italia, poi capirò con le mie due famiglie, quella a casa e quella al campo, cosa fare il prossimo anno. Ma ho 38 anni, è normale a fine anno mettersi lì e pensare un po' alle varie cose".