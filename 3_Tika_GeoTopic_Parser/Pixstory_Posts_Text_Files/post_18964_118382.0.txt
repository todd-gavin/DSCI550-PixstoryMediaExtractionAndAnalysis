Quella che comincerà a breve per la Juventus sarà l'anno del riscatto, o almeno così sperano tutti i tifosi e la dirigenza che sta facendo un mercato di alto livello per tornare subito a vincere in Italia e sognare in Europa. Il nuovo ciclo avrà un nuovo capitano dopo l'addio di Chiellini. La fascia quest'anno sarà sul braccio di Bonucci, il primo a parlare dalla tournee americana dopo la vittoria nella notte contro i messicani del Chivas Guadalajara. Quest'annata che si appresta a cominciare vede la Juventus vogliosa di tornare a competere per la prima posizione: "Mi sono confrontato con Allegri", ha raccontato Bonucci, "ho rivisto la voglia di vincere. Il club sta facendo grandi investimenti per essere al top. Nelle ultime due stagioni siamo stati al di sotto delle sue aspettative, puntiamo a tornare a fare la Juventus in Italia e in Europa".

Tra i nuovi innesti c'è anche Pogba, quel ragazzino che aveva lasciato Torino per Manchester è tornato da uomo: "Ha capito che la Juventus di oggi è forse un gradino indietro rispetto a quella che aveva lasciato lui. È al centro del progetto e del gruppo, sarà fondamentale. Gli ho detto che avevamo un grande bisogno del Pogba che conosciamo, che io il vero Paul a Manchester non l’ho mai visto e ora mi aspetto di rivederlo alla Juve".

Bonucci quest'anno si ritroverà compagni diversi in difesa rispetto agli scorsi anni. Chiellini non c'è più, ormai è volato a Los Angeles. Anche De Ligt ha salutato tutti per accasarsi - per 80 milioni di euro - al Bayern Monaco. Sull'olandese Bonucci ha avuto qualcosa da dire: "Alcune sue dichiarazioni lasciavano capire che non voleva restare alla Juventus. Però penso che alla base di tutto serva rispetto, il gruppo con cui è stato per tre anni gli è servito per crescere e la società ha investito su di lui. Gli auguro il meglio, però certe frasi dette in nazionale sono state poco carine. Ne abbiamo parlato dopo le vacanze e lui ha capito. Il Bayern è un grande club ma non è detto che in una squadra top sei destinato a vincere".