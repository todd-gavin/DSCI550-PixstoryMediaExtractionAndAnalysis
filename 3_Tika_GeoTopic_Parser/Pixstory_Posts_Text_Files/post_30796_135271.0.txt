Simone Inzaghi è soddisfatto della prestazione dell'Inter nella vittoria interna per 3-1 contro la Cremonese: "Sono molto contento, era una partita non semplice, contro una squadra che finora non ha raccolto quanto meritava. I ragazzi sono stati bravi ad interpretarla. Anche i subentrati hanno fatto bene e ci hanno dato una grossa mano. Correa? Era affaticato, anche per una botta ricevuta precedentemente, ma non ci dovrebbero essere problemi". Guardando al prosieguo della stagione, Inzaghi guarda però con preoccupazione alla profondità della rosa a disposizione: "Sono preoccupato perché ho detto che ci manca un difensore centrale, avremo partite ogni due giorni e mezzo. Per il momento di difensore centrale ho solo De Vrij. Ho riferito a chi devo riferire che ci serve un difensore centrale, perché per il momento ho un ragazzo bravissimo, che deve crescere, ma l'anno scorso non faceva il titolare in primavera. La società sa tutto, sa che in questo momento abbiamo bisogno di aggiungere un difensore perché ne abbiamo cinque e ce ne servono sei".