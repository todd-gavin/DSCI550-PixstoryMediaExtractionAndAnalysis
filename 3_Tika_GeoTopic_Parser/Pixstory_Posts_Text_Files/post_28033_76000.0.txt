L’intrigo di calciomercato più chiacchierato di questo gennaio sta per terminare. Alla fine, la Juventus ha deciso di modificare al rialzo le prime offerte e, arrivata a una cifra di circa 60 milioni di euro, sembra in procinto di assicurarsi le prestazioni del bomber della Fiorentina, Dusan Vlahovic. Il calciatore, per la prima volta, ha ammesso di poter cambiare maglia già a gennaio, mentre il ds Daniele Pradè ha confermato che per la Viola perdere il giocatore a parametro zero non è un’opzione percorribile. Tutto sembra quindi apparecchiato per una bomba di mercato che potrebbe rilanciare la Juve di Max Allegri, che dopo l’addio di Ronaldo, in questa stagione ha proprio fatto fatica ad andare in gol. E intanto, all’Artemio Franchi, i tifosi hanno già posizionato degli striscioni contro Vlahovic…