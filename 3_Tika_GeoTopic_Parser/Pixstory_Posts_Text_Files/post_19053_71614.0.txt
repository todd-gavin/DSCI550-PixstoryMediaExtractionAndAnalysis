Dopo Tokyo, anche per le Olimpiadi invernali di Pechino 2022 ci saranno restrizioni a causa del Covid. La Cina ha annullato la vendita dei biglietti per il pubblico per evitare la diffusione del virus e in particolare della sua variante Omicron. Solo gli invitati potranno seguire le prove e le gare che si disputeranno dal 4 al 20 febbraio prossimi.

La notizia è arrivata dal Comitato organizzatore con un comunicato: "Al fine di proteggere la salute e la sicurezza del personale e degli spettatori legati alle Olimpiadi, è stato deciso di adeguare il piano precedente sulla vendita dei biglietti al pubblico e della organizzazione degli spettatori in loco". Il piano di vendita biglietti inizialmente prevedeva la presenza del pubblico fino a un massimo del 50% degli impianti.