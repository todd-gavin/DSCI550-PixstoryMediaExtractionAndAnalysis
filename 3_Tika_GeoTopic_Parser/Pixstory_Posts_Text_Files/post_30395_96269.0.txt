Grande Francia al Tour of the Alps, conclusosi oggi a Lienz, in Austria. Dopo aver visto sfuggire la vittoria di tappa nella giornata di ieri, Thibaut Pinot si è preso la rivincita al termine dei 114km in programma quest'oggi, battendo in volata il compagno di fuga David De La Cruz. Per il 31enne della Groupama un successo importante, che pone fine a un'astinenza che durava ormai dalla tappa sul Tourmalet disputata al Tour de France del 2019. La classifica generale è invece andata al connazionale Romain Bardet, primo con 14" sull'austriaco Michael Storer e 16 sull'olandese Thymen Arensman. Giù dal podio invece Pella Bilbao, secondo questa mattina con appena due secondi di ritardo da Bardet e sceso in quarta posizione.