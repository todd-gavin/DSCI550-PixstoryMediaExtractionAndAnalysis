La 32° giornata di serie A sorride ai campioni d'Italia, che nell'anticipo di ieri avevano vinto 2-0 con il Verona. La capolista Milan, infatti, pareggia 0-0 in casa del Torino e sale a 68 punti in classifica, due in più dei cugini che hanno però una partita in meno. A 66 punti resta anche il Napoli, che però perde in casa con la Fiorentina e commette un passo falso di peso nella lotta allo scudetto. I Viola subito in vantaggio con Gonzalez vengono raggiunti da un gol di Mertens, poi però scappano con Ikoné e Cabral, e a nulla serve il 3-2 di Osimhen nel finale. Alle spalle delle tre squadre in lotta per lo scudetto c'è la Juventus a quota 62, poi la Roma a 57, dopo aver ribaltato il match con la Salernitana, vinto 2-1 con reti di Perez e Smalling nel finale. I giallorossi tornano così davanti alla Lazio, che nell'anticipo aveva battuto 4-1 il Genoa a Genova con tripletta di Immobile. Ma attenzione anche alla Fiorentina, che con 53 punti e una gara in meno delle rivali, supera l'Atalanta e si candida per un posto in Europa.