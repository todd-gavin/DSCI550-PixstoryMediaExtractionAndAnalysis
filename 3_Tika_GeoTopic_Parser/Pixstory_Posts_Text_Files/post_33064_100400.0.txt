La 37° giornata di campionato vede la vittoria delle due milanesi che rimandano l'assegnazione del titolo all'ultima giornata. Il Milan ha battuto 2-0, davanti a un San Siro gremito, l'Atalanta e sarebbe stato campione già oggi se solo l'Inter non avesse battuto il Cagliari nel posticipo serale per 3-1. I rossoneri hanno piegato una tenace Atalanta grazie a due gol capolavoro di Leao e, soprattutto, di Theo Hernandez, autore di un coast to coast alla Weah. I nearazzurri hanno battuto gli isolani per 3-1 al Sant'Elia con reti di Darmian e doppietta di Lautaro Martinez. Nell'ultima giornata sono in programma Inter-Sampdoria e Sassuolo-Milan, ai rossoneri sarà sufficiente un pareggio per cucirsi sulla maglia il 19° scudetto, mentre i nerazzurri dovranno sperare in una sconfitta dei cugini e vincere, in ogni caso, con la Samp. Negli altri match di oggi il Napoli ha superato 3-0 il Genoa relegando il club del Grifone alla Serie B, nel giorno in cui Insigne ha detto addio al San Paolo segnando su rigore (di Osimhen e Lobotka le altre due reti). Il Sassuolo, infine, ha superato il Bologna per 3-1 in trasferta, con una doppietta di Scamacca e una rete di Berardi. Inutile il gol al 92' di Orsolini per i padroni di casa.