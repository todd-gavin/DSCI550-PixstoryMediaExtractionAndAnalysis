Ospite di un incontro organizzato dallo sponsor Red Bull, Matteo Berrettini ha fatto luce sui suoi piani per i prossimi mesi. Il tennista italiano è fermo dalla sconfitta contro Kecmanovic a Indian Wells, a cui è seguito l'intervento chirurgico alla mano destra. Parlando dell'infortunio che lo ha fermato in queste settimane, Berrettini ha spiegato: "Pensavamo a un’infiammazione e invece era una lesione di una piccola particella sopra il mignolo destro che serve a tenere fermo il tendine. Quindi ogni volta che giocavo il rovescio il tendine si spostava, a quel punto l’operazione è stata necessaria. Ora ho ripreso a muovere la mano, il recupero procede con i tempi giusti". Riguardo il suo rientro, al momento rimane poco probabile vederlo in azione sulla terra rossa e in particolare al Roland Garros: "Non voglio forzare i tempi, andrò a Parigi solo se sarò nella condizione di arrivare fino in fondo". Il primo vero obbiettivo diventa così Wimbledon, prima di dedicarsi a tempo pieno alla stagione sul cemento americano che precede gli US Open: "Sarà una stagione sull’erba diversa, perché non ci arriverò con tante partite sulle spalle. Se tutto andrà per il meglio, mi piacerebbe fare una bella estate americana nei Masters 1000 in Canada e a Cincinnati per poi puntare agli Us Open. E non dimentico la Davis: abbiamo una squadra fortissima che può vincere la Coppa".