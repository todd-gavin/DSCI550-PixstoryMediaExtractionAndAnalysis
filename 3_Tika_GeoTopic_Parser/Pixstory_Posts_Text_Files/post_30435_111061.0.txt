Marc Marquez sta affrontando il periodo più complicato della sua carriera, con l'ennesima riabilitazione dopo il nuovo intervento al braccio destro infortunato nel 2020 nella caduta a Jerez de la Frontera. A ciò si sono aggiunti i problemi di vista, con la diplopia che a sua volta lo ha costretti a lunghi stop lontano dalle piste. Intervistato dal portale GP Racing, il pluricampione della MotoGP ha ammesso di aver pensato più volte di dire basta durante questi mesi difficili: "Ci sono stati momenti in cui ho pensato di smettere, anche se non è mai stata una decisione definitiva. Diciamo che si è trattato di parentesi. Ci ho pensato nel 2021, quando ho avuto difficoltà a tornare in primavera, e anche quest'anno dopo quell'incidente a Mandalika che ha risvegliato il mio problema alla vista...". Allo stesso tempo, Marquez ha spiegato cosa lo ha spinto ad allontanare i propositi di appendere il casco al chiodo: "Mi sono reso conto che, se l'avessi fatto, non sarei mai stato considerato forte come prima. La motivazione è ancora lì. So che è difficile, ma vado avanti. Bisogna essere realisti su ciò che si può ottenere".