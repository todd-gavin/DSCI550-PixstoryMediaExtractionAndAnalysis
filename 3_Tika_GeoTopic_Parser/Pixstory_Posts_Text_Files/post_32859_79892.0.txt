Stefania Constantini e Amos Mosaner sono la coppia più bella d'Italia. I due ragazzi che compongono la nazionale di curling misto ai giochi di Pechino 2022 continuano il loro entusiasmante percorso netto ai Giochi e raggiungono la finale olimpica subissando di stones la Svezia, bronzo mondiale in carica, e abbattendola per 8-1 in semifinale. Una prestazione perfetta per i due ragazzi italiani che non hanno lasciato respirare la Svezia, togliendole per ben quattro volte di fila il vantaggio tra il secondo e il quinto end. Nella notte, già certi della qualificazione in semifinale, gli azzurri avevano battuto all'extra-end il Canada, nazione regina di questo sport, eliminandolo dalla competizione con un'ultima stone più vicina al centro di un solo millimetro. Domani alle 13.05 ora italiana Stefania e Amos si batteranno per un risultato incredibile, l'oro olimpico, in palio contro la Norvegia, che ha battuto per 6-5 nell'altra semifinale gli scozzesi campioni del mondo in carica, a Pechino sotto la bandiera della Gran Bretagna. Nel corso del round robin il match con gli scandinavi era stato vinto dagli azzurri per 11-8, ma domani si ripartirà da 0-0 e servirà l'ennesima impresa per finire di scrivere una pagina di sport italiano che è già incredibile e meravigliosa così.