Gli azzurri soffrono per un set e mezzo ma alla fine si impongono contro la Polonia campione del mondo. Si sblocca con un 3-1 sudato la Nations League dell'Italia contro una formazione molto rimaneggiata a causa delle tante assenze. Quel che resta però è la reazione che hanno avuto gli uomini di De Giorgi, con Mattia Bottolo e Yuri Romanò in primis, capaci di non abbattersi e non mollare, ma anzi di prendere le misure ai polacchi sfruttando i tanti errori commessi.

L'Italia parte con il sestetto Giannelli-Romanò, Galassi-Cortesia, Bottolo-Recine, Piccinelli, mentre la Polonia con Fornal, Kochanowski, Butryn, Poreba, Firlej, Szymura, Popiwczak libero (formazione completamente diversa dalla vittoria con l'Argentina). Match equilibrato già dalle prima battute. Il primo set di chiude con la Polonia vincente per 25-21. Dal secondo set però le cose cambiano. Anzi cambiano nella parte finale del parziale, quando l'Italia è sotto 17-20. A quel punto il due Bottolo-Romanò si scatena e gli azzurri chiudono 25-23.

Il match cambia negli ultimi due set. La tenacia dell'Italia è viva più che mai e gli azzurri continuano come in chiusura di secondo set chiudendo la partita con un doppio 25-20. Il prossimo match sarà nella nottata di sabato contro il Canada.