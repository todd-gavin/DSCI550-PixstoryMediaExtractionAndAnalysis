കോളേജിലെ സർവ്വീസ് അവറിന്റെ ഭാഗമായി എല്ലാ ശനിയാഴ്ചകളിലും ഫോർട്ട്‌ കൊച്ചി ബീച്ച് ക്ലീൻ ചെയ്യാൻ പോകാറുണ്ട്.ഇന്ന് രാവിലെ ആറ് മണിക്ക് തന്നെ ഞങ്ങളും എഴുന്നേറ്റ് റെഡിയായി രാവിലത്തെ ബസ് പിടിച്ച് ഫോർട്ട്‌ കൊച്ചിയിലേക്ക് പുറപ്പെട്ടു.ഞങ്ങൾ നാൽവർ സംഘമാണ് ഇവിടുന്ന് പോയത്. രാവിലെ മഴ ചാറിയിരുന്നു,അതിന് മുന്നോടിയായി മഴവില്ല് കാണുകയുണ്ടായി. അങ്ങനെ ബീച്ച് ക്‌ളീനിങ് കഴിഞ്ഞ് നേരെ മട്ടാഞ്ചേരി പോയി.അവിടെ ബാലൻ ചേട്ടന്റെ കടയിൽ പോയി പൊറോട്ടയും ഇടിയപ്പവും ചിക്കൻ ഫ്രൈയും ബീഫ് റോസ്റ്റും കഴിച്ചു. ഞങ്ങൾ നാല് പേര് കഴിച്ചിട്ടും വളരെ കുറച്ച് പൈസ മാത്രമേ ആയുള്ളൂ അതും നല്ല ഭക്ഷണമായിട്ട് കൂടി.അങ്ങനെ സിറ്റി സ്റ്റാർ എന്ന ബാലൻ ചേട്ടന്റെ കടയിൽ കയറി കഴിക്കാനുള്ള കുറേ നല്ലത്തെ ആഗ്രഹം സ്ഫലീകരിച്ചു, ധാരാളം ഫുഡ്‌ വ്ലോഗ്കളിൽ ഈ കട കണ്ടിട്ടുണ്ട്. ബാലൻ ചേട്ടനെ കണ്ട് പരിചയപെട്ടപ്പോൾ പുള്ളി പട്ടാമ്പിക്കടുത്ത് പെരിങ്ങോട് ആണെന്ന് അറിയാൻ കഴിഞ്ഞു. അങ്ങനെ മുപ്പത് വര്ഷത്തിലധികമായി മട്ടാഞ്ചേരിയിൽ കട നടത്തുന്ന ബാലൻ ചേട്ടൻ നമ്മുടെ നാട്ടുകാരനാണെന്ന്  അറിഞ്ഞപ്പോൾ സന്തോഷം കൂടുതലായി.അവിടുന്ന് ജ്യൂ സ്ട്രീറ്റ് വഴി നടക്കാനിറങ്ങി, അവിടുത്തെ കടകളിലൊക്കെ കയറി ഇറങ്ങി ശീതള പാനീയങ്ങൾ, ഗോലി സോഡാ തുടങി ഉപ്പിലിട്ട മാങ്ങയും നെല്ലിക്കയും വരെ അകത്താക്കി ധാരാളം ഫോട്ടോകളും എടുത്തു. ശേഷം വന്ന് കുളിയും കഴിഞ്ഞ് പുസ്തകവും വായിച്ച് കിടന്നു ഉറങ്ങിയപ്പോൾ കിട്ടിയ സന്തോഷം ഒരുപാടായിരുന്നു.ഇന്ന് ഏറെ മനോഹരമായ ദിനമായിരുന്നു.