In Afghanistan OTB Foundation continua a supportare Nove Onlus in altri progetti importanti: ‘Lifeline Emergency Programme’, che fornisce assistenza primaria a 1400 ‘vulnerabili’ a Kabul sotto forma di alimentazione e protezione contro il freddo dell’inverno afghano.
Oltre a questo, OTB Foundation è stata la prima fondazione italiana a raccogliere l’appello di UNHCR che ha lanciato una campagna mondiale di raccolta fondi per procurare beni di prima necessità, finanziando l’acquisto e la distribuzione di oltre 300 tende per famiglie costrette a lasciare le loro case a causa dell’attuale situazione e alla ricerca di un tetto e di protezione. Questi rifugi sicuri (si calcola che ne abbiano usufruito circa 1500 persone) sono stati distribuiti unitamente a kit invernali per migliorare l’isolamento delle tende durante il rigido inverno. OTB Foundation ha lavorato direttamente anche con le organizzazioni che hanno accolto i rifugiati afghani arrivati nel nostro Paese dalla fine estate 2021 e - ad oggi - ha donato loro cibo, vestiario, materiale informatico. La Fondazione ha poi reso possibile l’ottenimento di tre borse di studio dell’Università di Padova per tre giovani afghani e trovato aziende disponibili ad offrire ai rifugiati un’opportunità lavorativa non appena processate le pratiche burocratiche. 
L’ultimo bando di OTB Foundation, assegnato nel febbraio 2021, aveva premiato proprio un progetto che facilitava la domanda e offerta di lavoro per i rifugiati: Job Clinic Online ascolta infatti i bisogni dei rifugiati e dei richiedenti asilo facilitando l’incontro tra domanda e offerta di lavoro, promuovendo l’integrazione socioeconomica di migranti e stranieri tra i 18 e i 45 anni. Il progetto, nato dalla collaborazione tra ItaliaHello e il Joel Nafuma Refugee, ha l’obiettivo finale di aiutare gli immigrati (afghani compresi) a ottenere un regolare contratto di lavoro e prevede lo sviluppo di un sistema pensato per essere utilizzato principalmente sui dispositivi mobili che contiene diverse sezioni, tra le quali consulenza per l’elaborazione dei curricula, un punto di incontro tra domanda e offerta di lavoro e un’area dedicata alla formazione con contenuti ad hoc nelle diverse lingue. Quest’APP viene usata da tutte le organizzazioni con cui OTB Foundation è in contatto ed è davvero molto utile per chi gestisce i centri profughi.