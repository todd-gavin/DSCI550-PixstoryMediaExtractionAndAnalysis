Dopo giorni complicati, finalmente il tecnico italiano dello Shakhtar Donetsk - Roberto De Zerbi - e il suo staff sono riusciti a lasciare Kiev e a spostarsi verso luoghi più sicuri, in attesa di raggiungere l'Ungheria prima e far rientro in Italia poi. L'allenatore (insieme al vice Davide Possanzini, i collaboratori Michele Cavalli e Giorgio Bianchi e il ds Carlo Nicolini) è rimasto per giorni chiuso in un albergo nella capitale ucraina sotto assedio dei russi e circondato dai bombardamenti. Ore assurde in cui è sempre rimasto in contatto con il presidente della Figc Gabriele Gravina che ha fatto da tramite con Alexander Ceferin, presidente della UEFA e determinante in questa operazione di rientro.

Dall'inizio dell'attacco russo De Zerbi e il suo staff sono rimasti nascosti. Erano tornati giovedì scorso da una trasferta in Turchia e sarebbero dovuti ripartire per Kharkov (Ucraina orientale) ma i bombardamenti hanno fatto sospendere immediatamente il campionato. Gli italiani dello Shakhtar non hanno potuto far rientro e sono rimasti chiusi in un albergo con alcuni giocatori, in particolare quelli di nazionalità brasiliana.