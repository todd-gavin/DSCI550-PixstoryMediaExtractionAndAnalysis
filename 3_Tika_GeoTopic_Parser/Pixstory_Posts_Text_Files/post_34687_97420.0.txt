Il ritorno in Italia non aveva dato i frutti sperati: dopo il fallimento con Brescia e Monza, Mario Balotelli si è ritrovato in Turchia con la maglia dell'Adana Demirspor con cui si è anche meritato il ritorno in nazionale, seppur solo per uno stage e non per gli spareggi (persi con la Macedonia) per i prossimi mondiali. 

Dopo la Turchia, il futuro dell’ex enfant prodige dell’Inter potrebbe essere molto lontano dall’Italia. Si parla infatti di Argentina e di Boca Junior, club in cui Balotelli vorrebbe giocare come lui stesso ha ammesso in una diretta Twitch fatta con Sergio Aguero: “Mi piacerebbe giocare nel Boca Juniors. Se mi chiama Riquelme (oggi vicepresidente della società, ndr), ci vado. Tutti i bambini d'Europa sono cresciuti guardando video di Maradona o di Roman al Boca e io, sin da bambino, conosco questo club grazie a loro. Almeno un anno della mia carriera lo vorrei vivere al Boca".

In questa stagione Balotelli ha totalizzato 13 gol in 30 partite totali, di cui 12 in campionato e 1 in Coppa di Turchia.