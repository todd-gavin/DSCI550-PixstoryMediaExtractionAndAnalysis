E' ufficialmente iniziata l'era di Gianmarco Pozzecco come ct della nazionale di basket. Ci sarà da giocare un'amichevole contro la Slovenia sabato e la città scelta è Trieste dove Pozzecco è nato e ha iniziato la sua carriera che lo ha portato, da giocatore, a grandi traguardi tra cui un argento alle Olimpiadi di Atene. Ora invece è in panchina, una cosa non nuova per lui che arriva dallo scudetto vinto a Milano, ma certamente una prima con l'azzurro. "Fare il ct è una responsabilità enorme, più grande di quando giocavo. Quando ho iniziato, pochi pensavano che sarei arrivato in Serie A o in Nazionale. E non ho mai creato aspettative sul fatto che potessi diventare allenatore. E’ sempre stato così e la mia soddisfazione è ancora più grande".

Il suo approdo in panchina ha fatto subito pensare a un ritorno di alcuni giocatori in età avanzata ma dal sicuro rendimento, come Daniel Hackett o Marco Belinelli. Pozzecco ha voluto subito stoppare gli entusiasmi: "Capitolo delicato. Per me è la parte più difficile perché sento la necessità di creare un gruppo armonico", ha detto, "Se ho ricevuto dei no? No, al massimo dei 'ni' perché non ne abbiamo discusso. Devono staccare, poi li sentirò. Per etica, visto che ero a Milano, non ho parlato con i giocatori della Virtus. Lo voglio fare di persona o per telefono. Se mi diranno di no, lo capirò perché sono ragazzi estremamente seri. Ho grande rispetto per loro, so cosa vuol dire gestire una carriera e l’età che avanza. La Nazionale va vissuta con serietà e come un’opportunità. Regala emozioni uniche. Non devono dirmi di sì perché siamo amici o abbiamo giocato insieme. Non stiamo andando a mangiare una pizza".