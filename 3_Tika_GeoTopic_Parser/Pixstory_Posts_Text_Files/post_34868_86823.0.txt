Antonio Conte, alla vigilia della partita contro il Manchester United, non si sbottona sul suo futuro, ma anzi ribadisce che a distanza di qualche mese dall'inizio della sua avventura sulla panchina del Tottenham, ha capito come ragiona il club e, allo stesso modo, il club ha capito come ragiona lui. "Al momento c'è un'unica verità ed è che io sono legato a questo club per un altro anno. Il club voleva questo tipo di situazione e io l'ho accettata perché pensavo fosse giusto che ci conoscessimo. Dopo quattro mesi penso che il club abbia capito il modo in cui io lavoro e allo stesso tempo io ho capito il club. Ora abbiamo altri tre mesi fino alla fine della stagione per migliorare e trovare la miglior soluzione per entrambi", ha detto Conte in conferenza ricordando che il suo contratto scadrà il 30 giugno 2023.

Le sue frecciatine alla dirigenza sono simili a quelle che già lanciava quando era alla Juventus prima e all'Inter poi. Conte vuole puntare al titolo in Premier League, non si accontenta di meno: "Mi piace lavorare qui e mi piacerebbe lottare per qualcosa di più importante, per il futuro, per essere competitivi, per vincere e non per finire quarti in classifica, non è la mia ambizione".