Non potrà contare sul supporto dei suoi tifosi l'Inter che domenica giocherà a Torino il big match contro la Juventus.
La Curva Nord ha infatti diramato un comunicato in cui annuncia la sua assenza sulle tribune dello Stadium: "La Nord non sarà presente a Juventus Inter del 3 aprile. Non staremo a dare spiegazioni per non dare adito alle solite ed inutili polemiche dei rapaci del nulla. Abbiamo le nostre ragioni e questo deve bastare a chi legge, vi basti sapere che è un pensiero condiviso da tutti i responsabili dei gruppi. E' una scelta dolorosa ma inevitabile. Nessuna partita di cartello, nemmeno la più importante, potrà mai prevaricare l'essenza di quello che siamo. Noi siamo il tutti che diventa uno".
Alla base della decisione sembra esserci una protesta contro lo scarso numero di biglietti concessi dalla Juventus agli ultra neroazzurri.