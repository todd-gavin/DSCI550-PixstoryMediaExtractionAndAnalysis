Dopo essere stato dimesso lunedì dopo un ciclo di cure in seguito alla ricaduta della malattia, Sinisa Mihajlovic questa mattina è tornato a dirigere l'allenamento del Bologna. Una notizia importante vista l'assenza prolungata a causa del ricovero. Prima di scendere in campo, Mihajlovic ha parlato alla squadra e finalmente ha potuto riabbracciare tutti i giocatori. Questi ultimi, per festeggiare il ritorno del tecnico, hanno organizzato una grigliata al centro tecnico.

Mihajlovic ritorna a tre giornate dal termine del campionato. Se il Bologna non ha più niente da chiedere in questo finale di stagione, sarà una delle squadre che farà da ago della bilancia per la zona retrocessione. Dovrà infatti affrontare sia Venezia che Genoa, attualmente ultima e penultima in classifica.

Positive le ultime partite del Bologna, anche senza Mihajlovic in panchina. Da ricordare la vittoria per 2-1 sull'Inter nel recupero, il pareggio con la Juventus e con il Milan.