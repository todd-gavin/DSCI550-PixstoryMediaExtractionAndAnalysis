Finalmente qualcosa si muove nel mercato del Torino. Dopo la furiosa lite tra l'allenatore Juris e il dt Vagnati divenuta virale grazie a un filmato che li riprendeva arrivare quasi alle mani, la società granata ha concretizzato il terzo acquisto di un'estate per ora nel segno degli addii più che dei benvenuti. Dall'Inter arriverà l'austriaco Valentino Lazaro, ingaggiato con la formula del prestito con diritto di riscatto a 6 milioni. Cresciuto nell'accademia della Red Bull Salisburgo, Lazaro era stato comprato dai nerazzurri nell'estate del 2019 alla cifra di 22 milioni di euro. Chiuso inizialmente da Candreva, ha cominciato un giro di prestiti che lo ha visto finire al Newcastle, al Borussia Monchengladbach e al Benfica.