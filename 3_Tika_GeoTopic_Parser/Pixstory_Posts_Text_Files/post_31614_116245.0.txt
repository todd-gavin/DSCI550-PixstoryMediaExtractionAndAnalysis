Grazie ad una campagna dell’UNICEF e dei suoi partner, più di mille famiglie ucraine sono state formate su come accogliere i bambini rimasti senza cure parentali. Sono tra le oltre 21.000 persone che hanno utilizzato il bot di Telegram offrendosi di ospitare i bambini dall'inizio della campagna "Leave No Child Alone" a marzo, mentre altre famiglie inizieranno la formazione a luglio.  
Le famiglie selezionate hanno incontrato psicologi, insegnanti e specialisti che lavorano nel sociale per apprendere gli strumenti a supporto dell’adattamento, le modalità di accoglienza e l'educazione dei bambini accolti temporaneamente.  
Milioni di bambini sono stati profondamente colpiti dal conflitto in corso in Ucraina, molti dei quali sono stati separati dalle loro famiglie ed esposti a eventi profondamente traumatici. Questi bambini hanno urgente bisogno di sicurezza, stabilità, servizi di protezione dell'infanzia e sostegno psicosociale, soprattutto quelli non accompagnati o che sono stati separati dalle loro famiglie.  
La campagna “Leave No Child Alone” è stata lanciata dal Commissario del Presidente dell'Ucraina per i diritti dei bambini e la riabilitazione dei bambini, dall'Ufficio del Presidente dell'Ucraina, insieme all'UNICEF e al Ministero delle Politiche sociali.  
"Questo numero enorme di persone disposte a dare ospitalità a un bambino è davvero impressionante", afferma Daria Herasimchuk, Commissario del Presidente dell'Ucraina per i diritti dei bambini e la riabilitazione dei bambini. "È un passo importante verso la comprensione da parte dell'opinione pubblica del fatto che un bambino dovrebbe crescere in una famiglia, non in un istituto. Voglio ringraziare tutti coloro che hanno espresso il desiderio di ospitare un bambino e, per coloro che non sono ancora stati chiamati, vorrei chiedere di avere pazienza".