Hanno fatto discutere le recenti affermazioni di Arsène Wenger. L'ex allenatore dell'Arsenal oggi è il responsabile della FIFA per lo sviluppo mondiale del calcio: una posizione di rilievo in cui gli viene chiesto di immaginare – e modellare – il calcio del futuro. 

Alcune delle sue idee, tra cui quella di giocare il Mondiale ogni due anni, non sono state ben accolte dai calciatori. Altre, come ad esempio quella di dedicare alle nazionali due mesi l’anno così da evitare pause e continui viaggi intercontinentali, sono state invece apprezzate e verranno valutate in futuro. 

L’ultima uscita di Wenger, però, è stata decisamente infelice e ha scatenato numerose polemiche: «Se Mbappé fosse nato in Camerun, non sarebbe diventato questo giocatore. C’è l’Europa e il resto del mondo, e il resto del mondo ha bisogno di aiuto. Altrimenti perderemo troppi talenti». Una frase che ha scatenato reazioni negative su ogni fronte. Su tutte quella della CONMEBOL, che ha addirittura diramato un comunicato per rispondere alle dichiarazioni dell’ex Gunners. 

«La CONMEBOL è fermamente impegnata – si legge - nella lotta contro le espressioni e i gesti razzisti e discriminatori, che arrivino dai tifosi allo stadio, dagli atleti e dai tecnici in campo o dai dirigenti in dichiarazioni pubbliche. Le parole di Wenger, oltre a rivelare un'insolita ignoranza riguardo l'ottimo apporto dei calciatori africani al calcio mondiale, mostrano concetti denigranti, che cancellano lo sforzo dei calciatori e delle istituzioni sportive che 'non sono in Europa'. Serve che sempre più spesso i pregiudizi vengano cancellati e che si facciano riflessioni che abbiano fondamento e che siano intelligenti» .