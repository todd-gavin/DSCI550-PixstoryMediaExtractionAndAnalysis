Nel 1922 a Church Road a Londra nasceva il Centre Court di Wimbledon, il campo centrale dove sono state giocate tantissime partite importanti. Moltissimi i campioni che hanno solcato questa erba, tra cui anche Roger Federer che, di Wimbledon, ne ha vinti 8. L'ultima apparizione del tennista svizzero è datata un anno fa proprio nel torneo più antico del tennis. Oggi ha fatto il suo ritorno per festeggiare i 100 anni del campo.

"Sono stato abbastanza fortunato da giocare tante partite sul Centrale di Wimbledon ed è strano essere qui in un ruolo diverso, ma anche speciale vedere tutti questi campioni su questo campo, dove ci sono state le mie più grandi vittorie e sconfitte", ha detto Federer, "Ho sentito e sento la mancanza di Wimbledon in questo anno per me così difficile, in cui il ginocchio mi ha fatto soffrire". E poi la frase che tutti speravano che pronunciasse: "Ora sto bene, non sapevo come mi sarei sentito durante il viaggio, ma adesso sono contento di esser qui con voi e voglio tornare qui per giocare un’ultima volta".