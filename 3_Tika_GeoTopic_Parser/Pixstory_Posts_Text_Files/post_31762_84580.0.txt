La definizione di migrante è nota: individuo che si sposta verso nuove sedi, migratore. Molto noti sono i popoli migranti, gli uccelli migratori, ma chi sono invece i ‘migranti della salute’? 
I migranti della salute sono le persone che, relativamente all’impatto dell’emergenza Covid-19, sono state costrette a sottoporsi a cure mediche lontano dalla propria città e i familiari che le accompagnano e assistono.

Ad occuparsi del fenomeno è l’organizzazione di volontariato Casamica, che da oltre 35 anni accoglie nelle proprie strutture di Milano, Roma e Lecco famiglie provenienti da tutta Italia.  L’organizzazione nell’ultimo anno ha registrato oltre 4mila presenze (+24% rispetto al 2020) e segnala come la crisi socioeconomica legata alla pandemia abbia aggiunto un forte elemento di disagio a tante famiglie già duramente colpite dalla malattia: durante gli ultimi sei mesi del 2021 è emerso un significativo incremento delle richieste di accoglienza (+30% rispetto ai primi 6 mesi dell’anno).