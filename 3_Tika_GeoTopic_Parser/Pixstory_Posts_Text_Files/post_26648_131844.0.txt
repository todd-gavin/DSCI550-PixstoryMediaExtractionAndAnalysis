Zegna e Real Madrid annunciano una partnership storica che vede il brand biellese nuovo Partner Ufficiale Luxury Travelwear del club spagnolo. La collaborazione verrà lanciata durante la stagione 2022/2023, dove le prime squadre di calcio e basket indosseranno, nelle occasioni dove è richiesto, un guardaroba esclusivo Zegna.
La partnership trova la sua ragion d’essere nella storia comune delle due aziende definita da valori condivisi e dal costante impegno di superare i limiti per avere un impatto positivo sulla società. Eccellenza e qualità, declinate secondo valori etici, sono state l’elemento centrale che ha spinto Zegna e il Real Madrid a unire i propri scopi per creare insieme qualcosa di unico. La collaborazione, infatti, non si realizza esclusivamente in un servizio, ma anche in una forma di dialogo che esalta valori comuni e lo stile è raccontato sia da look più formali che con capi luxury leisurewear disegnati per l’uomo contemporaneo, che verranno svelati durante la prima partita di Champions League della stagione 2022/2023.