"Fakes, il falso nell'arte": apre il 7 aprile - fino al 31 luglio - la mostra a palazzo Bonacossi, a Ferrara, ad accesso gratuito. Il via libera è arrivato oggi dalla giunta comunale. Quello in programma negli spazi espositivi del palazzo in via Cisterna del Follo 5 sarà un percorso da Alceo Dossena - l'autore vissuto tra Otto e Novecento che creò capolavori attribuiti ai grandi maestri del passato e finiti anche in molte collezioni e musei all'estero -  ai falsi Modigliani, con riferimento ai fatti del 1984, quando nel fosso reale di Livorno furono rinvenute due teste attribuite erroneamente all’artista più famoso della città toscana di cui  correva proprio in quell’anno il centenario della nascita. In quell'occasione l'attuale presidente di Ferrara Arte Vittorio Sgarbi, con Mario Spagnol, manifestò dubbi sull'originalità delle opere. Nella presentazione della mostra Sgarbi sottolinea  come questa vicenda evidenzi che "la critica deve pronunciarsi autonomamente, mettendo in discussione anche gli accertamenti tecnici". "Questo - sottolinea Sgarbi - è il principio su cui si afferma il primato della critica". 
"Quello che apriremo a Bonacossi sarà un percorso curioso e avvincente tra casi di falsi 'eclatanti' e colpi di scena. C'è chi, come Sainte-Beuve, si è spinto a dire che 'l'ultima parola dell'arte la trovo nella contraffazione'. Senza arrivare a queste considerazioni così tranchant e forse discutibili, non c'è dubbio che la storia dell'arte sia stata percorsa da casi di falsari 'eccellenti' e di altrettanto 'eccellenti' false attribuzioni che hanno segnato la stessa storia dell'arte rivelando, come nel caso di Dossena, un evidente 'talento' anche nella mano di certi copiatori e falsari", dice l'assessore Marco Gulinelli, promotore della delibera di oggi.