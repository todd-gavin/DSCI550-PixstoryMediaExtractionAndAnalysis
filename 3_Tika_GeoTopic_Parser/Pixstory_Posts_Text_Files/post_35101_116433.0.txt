L'ufficialità del trasferimento di Koulibaly al Chelsea è ormai questione di ore. Il difensore ex Napoli ha già firmato il contratto e in questo momento è in viaggio verso Los Angeles dove raggiungerà i nuovi compagni in tournée. L'affare quindi è concluso come il Napoli non sperava. De Laurentiis infatti ha tentato fino all'ultimo di far firmare il rinnovo di contratto al senegalese, ma l'ingaggio offerto dal Chelsea di 10 milioni di euro all'anno, oltre la possibilità di vestire la maglia di un big club, hanno fatto tutto il resto.

L'offerta è stata irrifiutabile per il Napoli a cui andranno dai 35 ai 40 milioni di euro. Il club partenopeo avrebbe perso Koulibaly a parametro zero tra qualche mese visto che il contratto era in scadenza a giugno 2023.