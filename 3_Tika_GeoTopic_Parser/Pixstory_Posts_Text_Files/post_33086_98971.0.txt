Nelle qualifiche del Gran Premio di Miami la Ferrari si prende tutta la prima fila con Charles Leclerc e Carlos Sainz. I due piloti di Maranello sono stati i più bravi sull'inedito tracciato che gira intorno all'Hard Rock Stadium e il monegasco con il tempo di 1:28.796 ha conquistato la sua 12° pole position in carriera (tante quante Gerhard Berger e David Coulthard. Due Ferrari non partivano insieme in prima fila dal Gran Premio del Messico 2019, e per la casa di Maranello questa è la 81° prima fila tutta rossa, a -1 dalla Mercedes che comanda questa classifica con 82. In seconda fila scatteranno le Red Bull di Max Verstappen e Sergio Perez, con l'olandese che paga un errore nel suo ultimo tentativo veloce. Terza fila per Valtteri Bottas con l'Alfa Romeo e per Lewis Hamilton con la Mercedes, poi Gasly (AlphaTauri) e Norris (McLaren) in quarta fila a Tsunoda (AlphaTauri) e Stroll (Aston Martin) in quinta. Tanti big eliminati in Q2, con Alonso e Russell che scatteranno dalla sesta fila e Vettel e Ricciardo dalla settima.