La Suzuki sarebbe pronta a lasciare la MotoGP. Un fulmine a ciel sereno per una casa che sta lottando per il titolo mondiale non con uno, ma con due piloti (Joan Mir e Alex Rins), che è in testa al campionato mondiale team con il Suzuki Ecstar, e che ha vinto due titoli mondiali non più tardi di due anni fa, senza contare il fresco arrivo di un manager navigato come Livio Suppo al timone, che recentemente ha illustrato i piani futuri del team. A scagliare la bomba è stato l'autorevole sito Autosport: "Suzuki è pronta a lasciare la MotoGP al termine del 2022, ad appena 7 anni dal rientro nella categoria. - Si legge sul portale d'oltremanica - Autosport ha appreso che la dirigenza Suzuki ha riunito i membri del team MotoGP nella giornata di lunedì e ha comunicato la decisione di lasciare a fine anno. La decisione è stata uno shock per tutti nel team, l'annuncio ufficiale arriverà probabilmente nelle prossime ore".