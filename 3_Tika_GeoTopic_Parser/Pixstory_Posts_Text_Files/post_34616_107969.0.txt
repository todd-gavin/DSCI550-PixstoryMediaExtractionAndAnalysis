Ora non ci sono più dubbi. Nadal si è allenato negli ultimi giorni a Maiorca per esserci a Wimbledon e lunedì partirà per Londra per allenarsi ancora una settimana prima dell'inizio del torneo. Le cure al piede fatte a Barcellona stanno dando i primi risultati e il tennista spagnolo è fiducioso per il torneo londinese. 

"La mia intenzione è quella di giocare a Wimbledon", ha detto oggi Nadal, "Le cure al piede effettuate a Barcellona non sono immediate, ma i cambiamenti si notano, i dolori articolari sono diminuiti. Dopo 3 anni senza giocare sull'erba bisogna avere pazienza. Ogni giorno sono migliorato un po' nelle sensazioni. Mi è rimasta una settimana di allenamento a Londra. Spero che mi aiuti a tornare competitivo. C'è poca logica sull'erba".

Una volta che sarà terminato il torneo di Wimbledon Nadal si prenderà una pausa. "Dopo Wimbledon voglio riposarmi e poi penso che mi preparerò a giocare in Canada (Masters 1000) e agli US Open".