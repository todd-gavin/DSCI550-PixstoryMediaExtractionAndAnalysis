Scatta lo sciopero del buono pasto. Per tutta la giornata del 15 giugno i pubblici esercizi non accetteranno alcun pagamento tramite buoni pasto. Un blocco necessario - spiega l'Ascom - per far arrivare alle Istituzioni l'appello per una strutturale riforma di un sistema che, per via di commissioni al 20%, non è più economicamente sostenibile. A questa iniziativa aderiscono anche le imprese della distribuzione commerciale, dai piccoli esercizi di vicinato fino a supermercati e ipermercati della distribuzione organizzata.   "Con la sospensione del servizio vogliamo sensibilizzare i lavoratori e più in generale i consumatori sulle gravissime difficoltà che le imprese vivono a causa delle elevate commissioni che dobbiamo pagare sui buoni pasto. Parliamo di una vera tassa occulta che supera anche il 20% del valore del buono. Se si va avanti così sempre meno aziende saranno disposte ad accettarli. Il buono pasto rischia di diventare davvero inutilizzabile. C'è bisogno di una vera riforma che renda il sistema economicamente sostenibile anche per le nostre imprese" spiega Paolo Troccoli vicepresidente Epat. "Nella Gara per le grandi committenze pubbliche del servizio buoni Pasto, la centrale pubblica di acquisti Consip conferma che le commissioni a carico degli esercizi convenzionati dipendono esclusivamente dal risparmio di spesa per le casse dello Stato. Per questo si parla di una tassa occulta sulla ristorazione e distribuzione del valore di oltre 200 milioni l'anno. Lo Stato risparmia non curandosi della qualità del servizio degli oneri per gli esercenti" aggiunge Claudio Ferraro, direttore Epat. Lo riportano le principali agenzie di stampa