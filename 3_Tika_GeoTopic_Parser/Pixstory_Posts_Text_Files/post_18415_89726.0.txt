Da quell'indimenticabile Italia-Svezia giocata allo stadio San Siro il 13 novembre 2017 sono passati oltre 1.500 giorni. Sembrava un fallimento della Nazionale difficilmente ripetibile. Invece lo 0-0 contro la Macedonia a Palermo non solo lascia a casa dal Mondiale gli Azzurri per la seconda volta consecutiva, ma rischia di superare in termine di figuraccia quella dell'Italia di Ventura. Alcuni giocatori erano presenti in entrambe le partite (e per assurdo anche all'Europeo vinto solo 8 mesi fa), tra chi era in campo, chi in panchina e chi, a quattro anni di distanza, è passato da panchinaro a titolare.

Partendo dal portiere, con la Macedonia il titolare è stato Donnarumma che dopo l'eliminazione con il Psg in Champions League esce anche dai Mondiali, ancora prima di iniziarli. Quattro anni fa Gigio era il sostituto di Buffon, ma il risultato finale è stato lo stesso. In difesa Chiellini e Florenzi erano presenti sia ieri (Chiellini entrato all'89') che con la Svezia. Con loro nel 2017 c'era anche Bonucci, ieri solo in tribuna a causa di un lieve infortunio. Il doppio rigore sbagliato con la Svizzera ha condannato l'Italia ai playoff risultati fatali, ma Jorginho era presente anche nella disfatta con la Svezia. Come lui, ma in attacco, anche Ciro Immobile (sempre a secco) e Bellotti che però con la Macedonia è stato mandato in tribuna. Infine, in campo ieri ma non nel 2017, Insigne sostituito da Mancini per Raspadori al 69'.