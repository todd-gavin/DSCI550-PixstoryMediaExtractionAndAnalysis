Mancavano un paio d'ore alla semifinale dei 100 metri maschili quando è arrivata la notizia che tutti speravano di non dover leggere. Marcell Jacobs ha rinunciato all'appuntamento più importante, a quello che stava aspettando dalle ultime Olimpiadi di Tokyo dove ha corso più veloce di tutti. Si sarebbe voluto ripetere ai Mondiali di Eugene, ma i problemi fisici lo hanno costretto a dare forfait dopo un primo turno in cui si era già visto che non era al massimo della forma. L'ottavo tempo fatto registrare e i dolori post corsa conseguenti non hanno aiutato.

"Una scelta dolorosa", ha scritto Jacobs sul suo profilo Instagram, "Sono costretto a interrompere la corsa nonostante abbia voluto in ogni modo essere qui a Eugene e confrontarmi con i miei avversari. Non c’è niente che io ami di più che correre e gareggiare. Sono un combattente ed è con questo spirito che avevo deciso di non mancare l’appuntamento con i mondiali. Ma adesso, per non rischiare un infortunio più serio, devo rimandare il confronto alle prossime gare importanti, dopo un recupero pieno. Agli italiani e ai miei fan faccio questa promessa: ce la metterò tutta per continuare a farvi sognare".

Lo stop dell'azzurro è arrivato per una contrattura alla coscia destra accusata nelle batterie prima della semifinale. A specificarlo una nota pubblicata sul sito della Federazione: "L’atleta Marcell Jacobs, nel corso della batteria dei 100m di ieri, ha accusato contrattura a carico del grande adduttore della coscia destra che comunque gli ha permesso di concludere la performance. Nei test clinici condotti nella mattinata di oggi, la contrattura muscolare, seppure in maniera minore, rimaneva presente. Essendo questo un quadro clinico che può mettere a rischio l’integrità muscolare e portare a lesioni, si è deciso di non consentire la partecipazione alla gara".

Jacobs ci ha provato ad arrivare al meglio ai campionati mondiali, ma non c'è stato nulla da fare. La finale dei 100 metri, quella in cui sarebbe voluto arrivare nuovamente davanti a tutti, ha visto un podio completamente statunitense.