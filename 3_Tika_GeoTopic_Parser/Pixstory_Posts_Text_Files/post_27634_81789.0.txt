Inizia la stagione 2022 anche per la Williams. Lo storico team di Grove, vincitore di 9 titoli Piloti e 7 Costruttori, ha presentato oggi pomeriggio la nuova FW44, la monoposto per la stagione che comincerà il prossimo 20 marzo in Bahrain. Un po’ come accaduto già con la Red Bull RB18, si è trattato soprattutto della presentazione della livrea – in cui scompare del tutto il bianco per far posto a varie tonalità di blu – visto che nelle forme la macchina inglese somiglia molto al modellino già presentato dagli organizzatori della Formula 1 la scorsa estate a Silverstone. Molto probabile, dunque, che la FW44 che vedremo ai test di Barcellona dal 23 al 25 febbraio sarà molto diversa da quella mostrata nell’evento di oggi.