Il Tottenham di Antonio Conte non sta attraversando un buon momento, tutt'altro. Gli Spurs arrivano da tre sconfitte consecutive e da un mercato di gennaio che sembra più aver indebolito che rinforzato la squadra. La pensa così anche il tecnico italiano che occupa l'ottavo posto con soli 27 punti in classifica: "A gennaio sono andati via quattro giocatori importanti, non è semplice. Ne sono arrivati due, anche numericamente invece di rinforzarti sulla carta potresti esserti 'indebolito'. Bentancur e Kulusevski in prospetto sono ideali per il Tottenham che cerca giocatori giovani e da far crescere, ma non sono pronti. La filosofia del club è questa".

Al suo arrivo Conte aveva detto che le percentuali per un eventuale titolo del Tottenham erano dell'1%. Ora vede ancora peggio le cose: "Ho sempre detto che mi sentivo l'1% di vincere il campionato ed è strano perché oggi abbiamo l'1% di poter arrivare al 4° posto. Il livello di questo campionato è molto alto e non c'è molto spazio per altre squadre oltre a quelle di vertice. L'importante è non aver paura ed avere voglia di combattere".