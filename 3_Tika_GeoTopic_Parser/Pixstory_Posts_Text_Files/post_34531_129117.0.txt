Cincinnati continua a regalare fuori programma. L'ultimo eliminato illustre è il campione maiorchino Rafa Nadal, battuto in tre set e in un match interminabile, a causa della pioggia, dal croato Borna Coric, numero 152 del mondo. Non è andata per nulla bene allo spagnolo che era al rientro dopo il ritiro per infortunio prima della semifinale di Wimbledon.

Nadal non è ancora in forma, ha sempre il suo problema al piede, ma non ha molto da recriminare: non ha fatto molti errori, ma di fronte ha trovato un avversario in palla che non ha sbagliato praticamente nulla e ha giocato con un rovescio molto preciso. L'ex numero 12 del mondo Coric d'altronde aveva già battuto in due occasioni Nadal: nel 2014 a Basilea (quarti) e al secondo turno di Cincinnati nel 2016.

Coric, che all'esordio a Cincinnati aveva eliminato l'italiano Musetti, giocherà il terzo turno contro Roberto Bautista Agut. Sulla sua strada, se dovesse continuare a vincere, potrebbe trovarsi l'altro azzurro Jannik Sinner in semifinale.