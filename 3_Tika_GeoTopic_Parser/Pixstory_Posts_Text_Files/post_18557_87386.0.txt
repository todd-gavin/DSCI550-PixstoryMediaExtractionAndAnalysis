Dopo due anni dall'inizio della pandemia e dalla chiusura degli stadi, il prossimo 24 marzo, in occasione dello spareggio per i Mondiali di Qatar tra Italia e Macedonia, lo stadio di Palermo potrebbe essere il primo a tornare a piena capienza. A dirlo è il ministro alla Salute, Roberto Speranza, che ha scritto alla Federcalcio dando il nulla osta alla deroga per tornare al 100% della capienza del Renzo Barbera.

La palla ora passa a Valentina Vezzali, sottosegretaria allo Sport che ha la possibilità di firmare e rendere il tutto ufficiale. La Vezzali aveva già detto di essere d'accordo, mancherebbe quindi solo la ratifica. "Se il presidente Gravina mi fa richiesta di aumento della capienza, visto che ho la deroga e posso consentire l'aumento, la prenderò in considerazione anche nell'ottica che stiamo andando verso una riduzione dei casi e quindi stiamo tornando in un'ottica di normalità".

La deroga e l'aumento della capienza saranno mantenuti anche con il ritorno del campionato ad aprile.