Quello che sta per cominciare sarà un fine settimana di fuoco per il campionato di Serie A. L'ultima giornata sarà decisiva per molte squadre, in particolare per Inter e Milan che si giocano lo scudetto negli ultimi 90 minuti. Le partite delle due compagini milanesi si giocano in contemporanea alle 18: i nerazzurri saranno in scena a San Siro contro la Sampdoria, i rossoneri a Sassuolo.

Visto l'evento, la Prefettura di Milano ha vietato "la vendita e la somministrazione di bevande alcoliche e superalcoliche e di bevande per asporto in contenitori di vetro e lattine, sia in forma fissa che ambulante". Lo ha comunicato in un documento in cui aggiunge un importante dettaglio. "È stato comunicato che in caso di vittoria della squadra del Milan, la compagine rossonera starebbe organizzando i festeggiamenti ufficiali nella giornata del 23 maggio (lunedì, ndr), a partire dal pomeriggio, nel centro cittadino".

Dunque in caso di vittoria dello scudetto da parte del Milan, che ha due risultati su tre a Sassuolo, la festa sarà posticipata al giorno dopo nel centro cittadino. Ovviamente, in caso di vittoria del tricolore dell'Inter, si presuppone che la festa inizierà subito direttamente da San Siro. Tra poche ore si saprà come andrà a finire.