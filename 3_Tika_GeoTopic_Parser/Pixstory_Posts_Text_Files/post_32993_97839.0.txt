La Ducati numero 63 di Francesco "Pecco" Bagnaia taglia per prima il traguardo nel Gran Premio di Spagna della classe MotoGP, dopo 25 giri su ritmi irraggiungibili per chiunque tranne per Fabio Quartararo, il campione del mondo su Yamaha che è rimasto incollato all'italiano, senza riuscire però mai ad attaccarlo. Il francese resta in testa al mondiale con 89 punti, 7 di margine su Aleix Espargarò, oggi terzo e felicissimo con l'Aprilia. Giù dal podio Marquez e Miller, dopo una divertente battaglia. Sesto Mir, che è quinto in classifica dietro a Rins (oggi solo 19°) e Bastianini (buon ottavo) e appaiato con Bagnaia, entrambi a -33 dalla vetta. Buona gara anche per Bezzecchi, nono con la Ducati del team di Valentino Rossi, mentre cadono Zarco e Martin.