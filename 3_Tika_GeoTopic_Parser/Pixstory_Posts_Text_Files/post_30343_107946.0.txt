Si avvelena il clima della finale scudetto di basket. A innescare la miccia le dichiarazioni di Massimo Zanetti, presidente della Virtus Bologna, al termine di gara 5, terminata con il successo della sua squadra per 84-78: "Una grande vittoria nonostante gli arbitri. È ora di finirla con la sudditanza psicologica nei confronti di Milano e di Ettore Messina" le sue parole a caldo ai microfoni delle emittenti tv. La reazione dell'Olimpia Milano non si è fatta attendere, con un comunicato emanato oggi attraverso il quale si richiede l'intervento della Federazione: "Preso atto delle dichiarazioni post gara-5 rilasciate dal Dottor Zanetti, la Pallacanestro Olimpia Milano si dichiara stupita e indignata per le parole, le insinuazioni e i toni utilizzati dal proprietario della Virtus Bologna. L’Olimpia Milano e la sua proprietà sono note in tutta Europa per la correttezza e lo stile. Sfortunatamente non è la prima volta che il Dott. Zanetti si abbandona a considerazioni gratuite e offensive nei confronti del nostro club e dei suoi tesserati. Oltre che fantasiose e infondate, in questo momento risultano anche irresponsabili come lo erano state quelle rilasciate da altri membri della società bolognese alla vigilia di una serie che avrebbe dovuto mettere in mostra solo la parte buona del nostro movimento. Quel movimento di cui evidentemente all’attuale proprietà della Virtus interessa pochissimo. L’Olimpia invita pertanto la Federazione ad attivare la procura federale per verificare se ci siano gli estremi per provvedimenti sanzionatori nei confronti della Virtus e della sua proprietà. Al tempo stesso raccomanda al proprio pubblico di non rispondere alle provocazioni della sponda avversaria e mostrare una volta di più quale sia lo stile Olimpia".