Thomas Ceccon nei 100 dorso e la 4x100 maschile (Ceccon, Martinenghi, Rivolta e Miressi) coronano un'edizione degli europei di nuoto sensazionale, forse irripetibile con due ori nell'ultima giornata. Il campione del mondo ha difeso il suo titolo precedendo di 3 centesimi il greco Christou e vendicandosi della sconfitta sui 50, poi ha aperto una staffetta che ha vinto rifilando 4 secondi alla compagine più vicina. Dallo stadio del nuoto di Roma arrivano altre cinque medaglie: gli argenti della Quadarella nei 400 stile libero (dietro alla tedesca Gose), della Pilato nei 50 rana (battuta come ai mondiali dalla lituana Meilutyte), di Leonardo Deplano nei 50 stile libero e di Alberto Razzetti nei 200 misti, mentre Ilaria Cusinato ha vinto il bronzo nei 100 farfalla. Dai tuffi è arrivata poi l'ottava medaglia di giornata, il bronzo di Chiara Pellacani e Matteo Santoro nel trampolino sincro di cui erano campioni in carica, mentre è giunta 5° Sarah Jodoin-Di Maria nella finale dalla piattaforma. In virtù di questi risultati l'Italia chiude dominando il medagliere relativo al solo nuoto di questi europei con 13 ori, 13 argenti e 9 bronzi e un totale strabiliante di 35 medaglie, primi davanti a Ungheria 5-7-3, Gran Bretagna 4-5-6, Olanda 4-1-6 e Svezia 4-1-1. Nel computo totale il pallottoliere azzurro segna 19-19-14, sfondando quota 50 medaglie (52 per l'esattezza).