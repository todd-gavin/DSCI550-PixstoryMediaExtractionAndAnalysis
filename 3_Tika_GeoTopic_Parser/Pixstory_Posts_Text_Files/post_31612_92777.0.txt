Il progetto “Life ClimAction: In azione per contrastare l’emergenza climatica e favorire la Transizione energetica”, promosso da Legambiente e knowledge partner Enel Foundation finanziato dal Programma Life, fino al dicembre 2023 porterà i piani strategici dell’Unione Europea e dell’ONU tra la comunità per coinvolgere tutti i portatori di interesse nella grande sfida del cambiamento climatico e rendere la transizione ecologica un’occasione di crescita sana, equa e sostenibile. A Milano l’appuntamento è per giovedì 14 aprile alle ore 18.30 a Cascina Nascosta, in Parco Sempione con l’Infoday, un incontro che sarà una prima occasione per presentare le attività del progetto e confrontarsi sulle Comunità Energetiche, un nuovo modello sostenibile di produzione e condivisione di energia da fonti rinnovabili. L’Infoday rappresenterà il punto di partenza del progetto che vedrà l’attivazione dello Sportello energia che avrà sede in Cascina Nascosta tutti i giovedì dalle ore 16:00 alle ore 19:00 e disponibile online tutti i martedì dalle ore 15:00 alle ore 19:00. «All’interno del progetto forniremo a cittadine e cittadini un servizio gratuito per ricevere informazioni e consigli utili in tema di efficientamento energetico delle proprie abitazioni. Le tematiche affrontate spaziano da buone pratiche di ecologia quotidiana, alla nuova etichettatura energetica fino a riqualificazioni edilizie, incentivi fiscali e comunità energetiche. Il servizio mira ad elaborare soluzioni personalizzate per il miglioramento del comfort abitativo e la riduzione del costo delle bollette - spiega Niccolò Cerulli, referente regionale del progetto ClimAction -. Vogliamo fornire a tutti coloro che sono interessati, uno sportello dove stimolare azioni e comportamenti responsabili per rendere le nostre abitazioni dei luoghi più sostenibili, risparmiando. Ad oggi la spesa media che una famiglia deve sostenere per le utenze supera i 2.500 euro annui, è necessario ridurre questo impatto sui conti domestici e l’unico modo sostenibile per farlo è velocizzando la Transizione energetica». Non perdetevi l’incontro!