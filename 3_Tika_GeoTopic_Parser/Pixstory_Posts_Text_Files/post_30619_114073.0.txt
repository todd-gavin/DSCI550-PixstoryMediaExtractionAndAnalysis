Giornataccia per Primoz Roglic, l'avversario più accreditato del grande favorito Tadej Pogacar per la conquista del Tour de France 2022. Oggi il ciclista della Jumbo-Visma è caduto nel finale della quinta tappa, perdendo 2'17" dai primi in classifica ma soprattutto lussandosi la spalla sinistra. Un problema fisico che lo stesso Roglic ha sistemato da solo, come ha spiegato a fine tappa: "Mi sono alzato in fretta e sono risalito in sella, ma molto presto ho capito che non potevo continuare così. Ho dovuto fermarmi per rimettere a posto la mia spalla, mi era già successo prima e so come fare, afferro il ginocchio e tiro forte". Roglic per ora non ha intenzione di alzare bandiera bianca: "Non so in che stato mi troverò. Per ora non mi dico che ho perso il Tour, cercherò di recuperare". Roglic si trova ora a 2'36" dalla maglia gialla Wout Van Aert e a 2'08" dal rivale Pogacar.