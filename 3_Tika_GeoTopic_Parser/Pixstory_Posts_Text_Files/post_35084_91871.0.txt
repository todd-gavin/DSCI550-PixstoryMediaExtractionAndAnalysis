Episodio di razzismo al Gewiss Stadium di Bergamo. I tifosi dell'Atalanta hanno fischiato Kalidou Koulibaly nella partita casalinga persa contro il Napoli, facendo del difensore l'oggetto di insulti per il colore della pelle. Sull'episodio è intervenuta la Federcalcio del Senegal che con un comunicato ha espresso la propria vicinanza al giocatore e condannato i tifosi che si sono resi responsabili di questo gesto.

"Come da loro tristi abitudini, alcuni tifosi bergamaschi, dell'Atalanta, hanno ripetuto ancora una volta le loro sciocchezze umane pronunciando insulti spregevoli e razzisti rivolti al nostro capitano e leader Kalidou Koulibaly". La Federcalcio senegalese definisce poi coloro che hanno fischiato "idioti senza cervello" e dice che questi non dovrebbero avere posto allo stadio. "Forza Kalidou, il popolo senegalese ti sostiene con tutto il cuore e si presenta come un solo uomo per essere orgoglioso del tuo coraggio, della tua fierezza, della tua esemplarità e della tua appartenenza alla nostra razza e al nostro Paese".

Sui fischi verso Koulibaly è intervenuta anche l'Atalanta che ha fatto sapere che agirà in ogni sede competente "affinché l’immagine del club e della città di Bergamo siano tutelate".