Per i 70 anni di regno di Elisabetta II, il Regno Unito si fermerà per quattro giorni di festa nazionale, dal 2 al 5 giugno. Per festeggiare la più longeva e amata regina nella storia del Regno Unito è stato realizzato un programma molto ricco: parate, concerti, feste di quartiere, monumenti illuminati, processioni carnevalesche e mostre. E la novantaseienne sovrana, dopo i suoi recenti  problemi di salute che negli ultimi tempi l'hanno costretta a saltare diversi impegni ufficiali, pare sia pronta a presenziare alle celebrazioni. Forse non a tutte ma, sicuramente, non salterà gli appuntamenti clou.

Nessun sovrano britannico aveva mai regnato tanto a lungo. Elisabetta è diventata regina a 25 anni, alla morte del padre Giorgio VI, avvenuta il 6 febbraio 1952. In segno di rispetto per il lutto, l’incoronazione avvenne oltre un anno dopo, il 2 giugno 1953.

Ad aprire i festeggiamenti ufficiali, giovedì 2 giugno, è la parata militare del Trooping The Colour, uno degli eventi più attesi di questo Giubileo di Platino a cui sicuramente Elisabetta sarà presente. Sfileranno più di 1.400 soldati, 200 cavalli e 400 musicisti. La parata vedrà i membri della famiglia reale a cavallo e in carrozza. Quindi i membri più stretti della royal family (non figurano Harry, Meghan e il principe Andrea) si affacceranno dal balcone di Buckingham Palace per salutare la folla.

Venerdì 3 giugno
Alle 11.30 locali è prevista la cerimonia di ringraziamento (Service of Thanksgiving) nella cattedrale di St. Paul a Londra.

Sabato 4 giugno
Sabato 4 giugno ci sarà il Platinum Party a palazzo reale, una grande festa e concerto, presentati da Kirsty Young e Roman Kemp, che verrà trasmessa anche dalla Bbc dalle 19.40 locali. Si prevedono 22mila spettatori fuori Buckingham Palace. Tra le tante star, Rod Stewart, Ed Sheeran, Sir David Attenborough, David Beckham, i Duran Duran, Brian May, Andrea Bocelli.

Domenica 5 giugno
Il weekend si concluderà domenica 5 giugno con il “Grande pranzo del Giubileo”: per le strade del Paese i cittadini organizzeranno tavolate per mangiare tutti insieme. Alle 14.30 inizierà la parata del “Platinum Jubilee Pageant” guidata dalla leggendaria carrozza dorata Gold State Coach del 1762.