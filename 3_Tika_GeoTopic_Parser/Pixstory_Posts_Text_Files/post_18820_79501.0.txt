La Cbs, nota rete televisiva americana, sulla scia del successo riscontrato con la trasmissione della Champions League per la prima volta ha deciso di spostare un intero gruppo di lavoro per seguire al meglio una partita di calcio: Inter-Milan di oggi pomeriggio. “Realizzeremo tutta la produzione dall’Italia. È la prima volta che un broadcaster degli Stati Uniti fa questo per una partita di Serie A”, fanno sapere dalla Cbs che quest'anno ha investito 64 milioni di euro per poter far vedere anche negli USA le gare del nostro campionato.

“L’idea è cominciata quando abbiamo visto quanto successo ha avuto la Champions League, con un interesse più grande che mai verso il calcio, specialmente sui social media", ha spiegato Peter Radovich Jr., capo produzione di Cbs Sports, "Quando abbiamo visto le reazioni degli spettatori negli Stati Uniti abbiamo cercato qualcosa di più e quando cerchi un prodotto di qualità nel mondo del calcio certamente guardi alla Serie A. Nei match di Champions League la qualità e il livello di competizione sono molto alti e volevamo essere certi di trovare una lega che fosse a quel livello: la Serie A era chiaramente la scelta più giusta per noi".

"In passato negli Stati Uniti la Serie A la trovavi solo su Rai International e non era semplice vedere le partite o avere informazioni sul campionato italiano. Ora con i social media e internet il mondo sta diventando più connesso e il mondo dello sport è più raggiungibile. E’ più semplice seguire le storie e le squadre”, ha concluso Radovich Jr.