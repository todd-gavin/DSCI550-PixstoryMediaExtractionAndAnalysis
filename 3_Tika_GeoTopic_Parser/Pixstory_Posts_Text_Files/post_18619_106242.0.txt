C'era tanta attesa per la gara dei 200 metri nel Golden Gala. In pista tre staffettisti su quattro che a Tokyo hanno portato a casa l'oro (Jacobs non era al meglio e ha solo fatto da spettatore). In pista anche Kenneth Bednarek, argento olimpico proprio nei 200 metri. E infatti è proprio lui a vincere la gara con il tempo di 20"01, tre decimi rispetto al secondo, il sudafricano Luxolo Adams.

Terzo posto per Filippo Tortu, arrivato al traguardo in 20"40, un tempo che fa capire che le sue condizioni non sono ancora ottimali (il personale è di 20"11). Dietro di lui l'altro italiano Eseosa Desalu con il tempo di 20"59. Solo ottavo posto per Lorenzo Patta con 20"91.

Le parole di Tortu a fine gara: "Parlando con Desalu, lui ha detto che aveva fatto bene la partenza e un po' meno il lanciato. Io invece l'esatto opposto. A metà gara mi sono reso conto che gli altri stavano per andarsene e io sono partito con troppa calma, la curva l'ho corsa molto male, cosa che non mi aspettavo. Sono andato abbastanza bene nel finale, ma se fai 120 metri piano poi non è che ti puoi aspettare un buon tempo. Comunque non è una prestazione totalmente negativa, mi aspettavo meglio, però cercherò di vedere il bicchiere parzialmente pieno".