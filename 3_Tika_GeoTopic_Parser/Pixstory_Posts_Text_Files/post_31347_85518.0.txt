Il sogno è indispensabile alla vita dell’uomo almeno quanto lo sono il cibo e l’acqua. Ogni uomo sogna: è stato calcolato che ognuno di noi produce diverse centinaia di sogni all’anno. Svariate ricerche hanno evidenziato l’esistenza di un’attività onirica in creature che ancora si trovano nel grembo materno: possiamo concludere perciò che la comparsa dei sogni coincide con la vita. La mancanza di un’attività onirica condurrebbe l’uomo a disturbi di origine nervosa. Anche per le persone che soffrono di insonnia per lunghi periodi essa esiste, comunque, sotto forma di sogni ad occhi aperti. A provare questa teoria, negli stati uniti sono stati condotti esperimenti per impedire ad alcuni soggetti di sognare. Il ricercatore interrompeva il loro sonno non appena iniziava la fase del sogno: questi soggetti dimostravano nei giorni successivi grande irritabilità, ansia e incapacità di concentrazione. I concetti che abbiamo esposto fin qui sono oggi condivisi da tutti gli studiosi: sono però relativamente recenti. La scienza ufficiale, fino a duecento anni fa, considerava il sogno una pericolosa allucinazione. Gli scienziati di un tempo potevano ben ripetere l’antico proverbio che recita:” I sogni sono spuma”. Solo con Sigmund Freud e con Cal Gustav Jung, nel novecento, ha avuto origine la moderna teoria dei sogni: da allora molte ricerche si sono succedute per chiarire la funzione dei sogni e il rapporto tra questi ed il sonno. Accanto ai sogni che dimentichiamo, ve ne sono però altri che lasciano in noi un’impressione duratura. Essi possono addirittura influenzare in modo positivo o negativo la nostra giornata. Fin dai tempi più antichi gli uomini di sono chiesti il significato di quelle immagini tanto particolari che popolavano i loro sonni: nasce così l’interpretazione dei sogni. Il materiale che produce il contenuto dei sogni: ricordi di infanzia o esperienze vissute nei giorni precedenti il fenomeno onirico.
Fonte: Giulia Civita