Ingredienti
400 gr. di acciughe
3 uova
60 gr. di farina
300 gr. di pangrattato
sale q.b.
olio
extra vergine d'oliva (oppure olio di
arachide)
 
Procedimento
Pulite le acciughe eliminando la testa, le interiora e la lisca. Se devo dire la verità questo è un lavoro che mi piace proprio poco, ma "sa da fa" e si fa. Fate attenzione quando togliete la lisca a non fare dividere l'acciuga perché deve rimanere intera e aperta proprio come un filetto di pesce. Una volta fatto sciacquatele bene e mettetele a scolare. Preparate 3 piatti piani, in uno mettete la farina, in uno il pangrattato e nel terzo sbatteteci le 3 uova e salate. Prendete i filetti di acciughe e passateli nella farina, poi nell'uovo sbattuto e per ultimo nel pangrattato. Intanto preparate una padella capiente e metteteci abbondante olio extra vergine d'oliva (o in alternativa olio di semi di arachide). Aspettate che l'olio sfrigoli e mettete dentro le acciughe. Fatele friggere prima da una parte e poi dall'altra fino a quando non siano ben dorate. Mentre le acciughe friggono preparate un piatto con carta assorbente, questo sarà il piatto delle acciughe quando usciranno dalla padella. Appena sono ben dorate le tirate fuori, le adagiate nel piatto e le salate. Per servirle potete fare dei coni con la carta del pane oppure utilizzare direttamente il pacco di carta del pane piegato come se fosse un cartoccio (come in foto).

Consiglio: se usate olio di semi, usate quello di arachide, mantiene le proprietà molto meglio degli altri oli alle alte temperature.