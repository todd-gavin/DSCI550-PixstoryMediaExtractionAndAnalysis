L'Inter batte la Juventus 4-2 ai tempi supplementari e si aggiudica la Coppa Italia, l'ottava della sua storia. Una vittoria sofferta, arrivata di rimonta dopo il vantaggio iniziale firmato Barella (al 7') e grazie a due calci di rigore, trasformati prima da Calanhoglu e poi da Perisic, quest'ultimo autore di una doppietta e man of the match. Male la Juventus che ha giocato un buon secondo tempo riuscendo a ribaltare lo svantaggio iniziale (gol di Alex Sandro e Vlahovic nel giro di due minuti), ma poi si è persa nello schema tattico scelto da Allegri e nei cambi effettuati nei supplementari.

Molto nervoso il tecnico bianconero, espulso nei tempi supplementari dopo aver invaso due volte l'area tecnica dell'Inter: "È passato uno dell'Inter e mi ha dato una pedata. Ho reagito, l'arbitro mi ha visto e mi ha espulso giustamente", ha poi aggiunto, "C'è da fare i complimenti all'Inter che ha vinto. Noi usciamo da un'annata dove non abbiamo vinto neanche un trofeo. Questa rabbia che ci portiamo dentro va tenuta per l'anno prossimo dove dobbiamo tornare a vincere".

"Abbiamo fatto un'ottima gara contro un avversario molto forte. Siamo stati bravi nella prima mezz'ora abbiamo fatto benissimo, nell'ultimo quarto d'ora abbiamo perso un po' di distanze", le parole di Inzaghi, "Il secondo tempo lo abbiamo approcciato male, abbiamo preso questi due gol, il secondo da rivedere però la squadra non molla mai. Avevamo bisogno di risposte e risposte ne ho avute da luglio fino a stasera".