A poche ore dall'inizio ufficiale del Gp di Ungheria, Sebastian Vettel ha dato ufficialità alle voci che si rincorrevano da settimane. A fine anno si ritirerà dalla Formula 1. Una decisione sofferta ma ben ponderata dal quattro volte campione del mondo, tutte con la Red Bull, dal 2010 al 2013 compresi. "La decisione di ritirarmi è stata difficile da prendere e ho passato molto tempo a pensarci", ha detto nel primo video con cui ha inaugurato il suo profilo Instagram, "Mi è molto chiaro che, essendo padre, voglio passare più tempo con la mia famiglia".

In carriera ha corso 16 stagioni in Formula 1 Vettel, ha vinto 53 Gran Premi (terzo pilota di tutti i tempi ad essere salito sul gradino più alto del podio dopo Hamilton e l’idolo di una vita, Michael Schumacher) e ha collezionato 122 podi negli anni di Toro Rosso, Red Bull, Ferrari e Aston Martin. "Negli ultimi 15 anni ho avuto il privilegio di lavorare con molte persone fantastiche in Formula 1 ce ne sono troppe da citare e ringraziare".

A rendergli omaggio anche la Ferrari con cui ha collezionato due secondi posti mondiali dietro al suo rivale di sempre Hamilton. "È stato un onore condividere con te tanti ricordi in Formula 1", hanno scritto da Maranello sui social, "Non vediamo l'ora di goderci insieme le ultime tue gare nel paddock. Ti vogliamo bene, Seb. in bocca al lupo per le tue future sfide che la vita ti riserverà".