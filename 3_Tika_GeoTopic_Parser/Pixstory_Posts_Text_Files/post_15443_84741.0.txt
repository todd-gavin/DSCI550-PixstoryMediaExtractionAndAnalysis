«Il know how genomico è un asset strategico dell’agricoltura, perché può esistere l’agricoltura senza chimica, ma non c’è agricoltura senza genetica e la sfida più pressante oggi è quella del cambiamento climatico: dovremo pensare piante adatte al clima di domani».
Così Luigi Cattivelli, direttore del Centro di ricerca Genomica e Bioinformatica del Crea, ha inquadrato il ruolo futuro della scienza in agricoltura, intervenendo ieri pomeriggio al Summit internazionale per celebrare i primi 60 anni della Politica agricola comune, eventi inaugurale della 115a Fieragricola.
«Se oggi è più caldo di ieri e domani sarà più caldo di oggi, dovremo prevedere il cambiamento climatico tramite sistemi di simulazione in grado di prevedere la crescita della pianta interpretando il clima e studiando i geni che serviranno alla pianta fra 20 anni. Passiamo così da una selezione di tipo empirico a una selezione genomica realizzata quasi a tavolino, basata sulla conoscenza».
Il direttore del Centro di ricerca Genomica e Bioinformatica del Crea, Luigi Cattivelli, ha messo in guardia dalle conseguenze del climate change, perché «non dobbiamo pensare solamente all’uragano a New York, l’impatto investe anche l’agricoltura e non solo con la siccità, l’eccessiva piovosità o l’aumento delle temperature invernali. Il nuovo clima significa nuove razze di patogeni e nuove malattie. Il brusone del riso ha fatto un salto di specie verso i cereali dieci anni fa in Bangladesh, attaccando una pianta che non era preparata al nuovo patogeno».
Per essere efficace, non basta la scienza. «Il Crea è già pronto per sperimentare in campo molte delle varietà ottenute con genome editing, ma la legislazione attuale ce lo impedisce, perché è ferma a livello nazionale al 2003, mentre la normativa europea in materia risale addirittura al 2001. Dobbiamo colmare un gap normativo, altrimenti i ricercatori non riusciranno a fornire varietà resistenti ai cambiamenti climatici e ai patogeni».
La sostenibilità e la resilienza verso i cambiamenti climatici saranno sempre di più le variabili che l’agricoltura del futuro dovrà tenere presente.