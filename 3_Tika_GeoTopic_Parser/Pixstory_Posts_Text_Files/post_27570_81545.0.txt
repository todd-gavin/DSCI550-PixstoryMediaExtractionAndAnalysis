Tutta l’Italia sarà con il fiato sospeso, nella notte, per assistere alla prova di discesa libera alle Olimpiadi invernali di Pechino 2022. Occhi puntati ovviamente su Sofia Goggia che, dopo l’infortunio di qualche giorno fa, durante una prova di Coppa del Mondo, ha stretto i denti, ha sofferto, ha rinunciato al SuperG olimpico pur di 
cercare di recuperare la condizione in vista della prova di stanotte. Nell’ultimo test la forte atleta lombarda ha chiuso con il quarto tempo, dimostrando di essere cresciuta rispetto al tredicesimo dei giorni scorsi. Ci sarà ancora da soffrire, ma di certo ci sarà un intero Paese a spingerla. “Domani - scrive Goggia su Instagram - partirò con il numero 13. Con il cuore che mi vola e la contentezza stampata in viso. Consapevole di aver dato tutto. Perché avrei dovuto esserci, ma poi, con quella caduta, tutto
sembrava andato in fumo... Invece: ci sono, e proprio perché è così, occorre crederci!”.

Foto: Instagram iamsofiagoggia