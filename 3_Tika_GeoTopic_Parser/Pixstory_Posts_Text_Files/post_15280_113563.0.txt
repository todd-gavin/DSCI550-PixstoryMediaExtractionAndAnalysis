Torna l’unica manifestazione che coinvolge 7mila bambini in due giorni per trasmettere in modo semplice, ludico e stimolante la passione, le tecniche e le tradizioni legate alla cucina. Grandi chef come Luca Marchini, Franco Aliberti, Simone Cipriani, Giacomo Devoto guidano i piccoli cuochi nella preparazione di decine di ricette. L'appuntamento con Cuochi per un giorno - che festeggia i 10 anni - è l'1 e il 2 ottobre presso il Club La Meridiana, alle porte di Modena. Parte del ricavato andrà all'Associazione "Comitato Maria Letizia Verga" per offrire assistenza medica e psicologica ai bambini ammalati di leucemia e linfoma e ai clown di corsia di VIP Modena Onlus. Creatività, curiosità, voglia di sperimentare con passione: sono caratteristiche tipiche dei bambini, ma anche dei grandi chef. 
L'evento - ideato da Laura Scapinelli e dallo staff de "La Bottega di Merlino", libreria per ragazzi e laboratori creativi di Modena - assume un significato speciale in questa edizione, dopo due anni di stop forzato: "La pandemia ha rappresentato per tutti un lungo momento di difficoltà, ma per i bambini - sottolinea Laura Scapinelli - ha significato la perdita di attimi importanti nel loro percorso di crescita. Tornare con un evento interamente dedicato a loro e alla cucina come strumento educativo è una rivincita su questo periodo difficile: il nostro festival da 10 anni è un momento di crescita e socializzazione per i bambini".
 
La cucina infatti può essere un ottimo stimolo per i sensi, la motricità e l'intelletto. Il bambino seguendo la realizzazione di una ricetta si allena a sentire odori e sapori, impara man mano a distinguerli; apprende inoltre nuovi termini e concetti, coltiva la creatività e l'inventiva, allena la capacità di concentrazione e di attenzione. Impara infine l'importanza e il valore dell'attesa. "Tutto ciò contribuisce a migliorare l'autostima e ad acquisire una maggiore autonomia, provando la grande soddisfazione del "l'ho fatto io" - spiega Laura Scapinelli - E' un progetto che vede nell'edutainment la sua missione: impariamo divertendoci, assaporando le delizie che solo l'esperienza pratica condivisa può regalare".