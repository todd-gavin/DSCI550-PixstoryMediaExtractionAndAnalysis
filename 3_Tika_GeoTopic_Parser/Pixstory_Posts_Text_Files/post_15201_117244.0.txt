“Il duro impatto della crisi globale della nutrizione si sta facendo vedere con la rapida crescita del numero di bambini sotto i 5 anni che soffrono di malnutrizione acuta grave.

Dall’inizio dell’anno, ogni giorno, 1 bambino al minuto è stato colpito da malnutrizione acuta grave. Nei 15 paesi più duramente colpiti, oltre 8 milioni di bambini sotto i 5 anni potrebbero morire per malnutrizione acuta grave se non ricevono subito cure e alimenti terapeutici.

Se avete mai incontrato un bambino con malnutrizione acuta grave, il suo ricordo non vi lascerà mai. Ricorderò sempre i bambini piccoli e fragili che ho visto nelle recenti missioni in Etiopia e in Afghanistan. Sono fra i milioni di bambini che oggi in tutto il mondo soffrono di malnutrizione acuta.

I bambini che soffrono di malnutrizione acuta grave sono troppo deboli e malati per mangiare cibo normale. Non possono essere salvati con sacchi di grano o di soia. Per sopravvivere, hanno bisogno di nutrizione terapeutica urgente – RUTF (Alimento Terapeutico Pronto all’Uso).

Questa situazione è critica. Le condizioni che hanno creato la crisi – le terribili conseguenze economiche della pandemia, la guerra in Ucraina e in altre parti del mondo, la siccità causata dal cambiamento climatico – stanno mettendo molti più bambini a rischio ogni giorno.

L'aumento dei tassi di malnutrizione acuta grave è già abbastanza rilevante. Ma questo coincide con una forte diminuzione dei tassi di vaccinazione contro le malattie dei bambini - una combinazione letale per i bambini malnutriti.