"സ്വർഗ്ഗത്തിലെ മഞ്ഞായിരുന്ന വെള്ളം കാരണവന്മാരുടെ പ്രാർത്ഥനയിലലിഞ്ഞ് ഉറവകളിലൂടെ ഭൂമിയിലെത്തുന്നതിനെ" പറ്റി മനോഹരമായി സച്ചിദാനന്ദൻ മാഷ് എഴുതി വെക്കുമ്പോൾ മഴയായി മണ്ണിൽ പതിക്കുന്ന സ്വർഗ്ഗത്തിലെ മഞ്ഞിനെ പറ്റിയാണ് ഞാൻ ചിന്തിക്കുന്നത്.മഴയാത്രകളും മഴക്കാലവും എനിക്കേറെ പ്രിയപ്പെട്ടതാണ്..അതുപോലെ എനിക്കേറ്റവും പ്രിയപ്പെട്ട യാത്രകളിലൊന്നാണ് കോളേജിൽ നിന്ന് നാട്ടിലേക്കും,നാട്ടിൽ നിന്ന് തിരിച്ചുമുള്ള യാത്രകൾ.പ്രത്യേകിച്ച് മഴക്കാല യാത്രകൾ.. മഴക്കാലത്ത് ഒറ്റക്ക്, ജനലോരം ചാരിയിരുന്ന്, ചിലപ്പോഴൊക്കെ മഴച്ചാറ്റലുകൊണ്ടുള്ള യാത്രകൾ..ഇടക്ക് കേൾക്കാറുള്ള പട്ടികളുടെ അകമ്പടി കൂടിയാകുമ്പോൾ അതിന്റെ മനോഹാരിത അത്യുന്നതിയിലെത്താറുണ്ട്.ഒറ്റക്കുള്ള സഞ്ചാരങ്ങൾ എന്നെ കൂടുതൽ ശക്തി പെടുത്തുന്നത് പോലെ മഴയുടെ അകമ്പടി എന്നെ ഭയപ്പെടുത്താറില്ല, മറിച്ച് അതെന്നെജീവിതത്തെയാകമാനം ആസ്വദിക്കാൻ പഠിപ്പിക്കുന്നുണ്ട്, സ്നേഹിക്കാൻ പ്രേരിപ്പിക്കുന്നുണ്ട്.കാറ്റും, മഴയയും,പ്രകൃതിയുമെല്ലാം ഒറ്റ ഫ്രെയിമിനകത്ത് കിട്ടുന്നതിന്റെ സന്തോഷത്തിൽ ഓരോ മഴയാത്രയേയും ഞാൻ വല്ലാതെ ഇഷ്ട്ടപ്പെടുന്നുണ്ട്.പടങ്ങളെടുത്ത് നിറഞ്ഞിട്ടുണ്ടാകുമെങ്കിലും വീണ്ടും വീണ്ടും മഴചിത്രങ്ങളെടുക്കാൻ മനസ്സ് കൊതിക്കാറുണ്ട്..പട്ടാമ്പിയിലെത്തുമ്പോൾ ബസ്സിനകത്തിരുന്ന് മഴ നനഞ്ഞ പട്ടാമ്പിയുടെ ചിത്രങ്ങളെടുക്കാൻ എനിക്കേറെ പ്രിയമാണ്.ബസ്സിന്റെ ജനലിനെ മൂടുന്ന ചില്ലിൽ വെള്ളം വന്ന് വീഴുന്നത് കാണാൻ എന്ത് മനോഹരമാണെന്ന് ഞാൻ ചിന്തിച്ചു പോകാറുണ്ട്..മഴയുള്ള സമയങ്ങളിലെ ഇരുചക്ര വാഹനങ്ങളിലെ യാത്രകൾ കുടപോലുമില്ലാതെ എത്ര ഉന്മാതത്തോടെയാണ് ഞാൻ ആസ്വദിക്കാറെന്ന് ആലോചിക്കുകയാണ്.. അത്രമേൽ എനിക്ക് പ്രിയപ്പെട്ട മഴയേ.. നീയില്ലായിരുന്നെങ്കിലോ?വേനലിനെ തോൽപ്പിച്ച് നീ പെയ്തില്ലായിരുന്നെങ്കിലോ?പൂക്കൾക്ക് മണം നൽകാൻ,വിത്തുകൾക്ക് വെളിച്ചം നൽകാൻ നീയില്ലായിരുന്നെങ്കിലോ? ഞങ്ങളുടെ മധുര സ്വപ്നങ്ങൾക്ക്, ബാല്യകാലങ്ങളുടെ മീൻപിടുത്തങ്ങൾക്ക്,തോടുകളിലൂടെയുള്ള വെള്ളമൊഴുക്കിന്,പുഴകളുടെ നിറഞ്ഞു കവിയലിന്,ഞങ്ങളുടെ കുഞ്ഞു നീന്തലുകൾക്ക്,അന്യോന്യം വെള്ളം തെറിപ്പിച്ചുള്ള ഓട്ടങ്ങൾക്ക്,കുടചൂടിയുള്ള മഴക്കാലത്തെ സ്കൂൾ യാത്രകൾക്ക്,തവളാപ്പൊട്ടലുകളുടെ സ്വൈര്യവിഹാരത്തിന്,ഞങ്ങളുടെ നല്ലകാലയോർമ്മകൾക്ക് ആര് കൂട്ടാകുമായിരുന്നു?ഇന്നും ഓർമ്മയുടെ ഒരു പെരുമഴക്കാലമിങ്ങനെ മനസ്സിൽ നിറഞ്ഞു നിൽക്കുന്നു...ഹാ.. ഓർമ്മകൾക്കെന്ത് സുഗന്ധം!