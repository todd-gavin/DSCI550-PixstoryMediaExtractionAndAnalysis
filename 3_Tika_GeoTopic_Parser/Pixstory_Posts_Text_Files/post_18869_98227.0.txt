Roberto De Zerbi potrebbe essere arrivato al capolinea della sua avventura con lo Shakhtar Donetsk. La guerra in Ucraina ha stoppato tutto lo sport, compreso il calcio. Nonostante negli ultimi giorni le squadre siano tornate a disputare partite amichevoli (all’estero), non ci sono molte possibilità che il campionato possa ripartire, quindi molti stanno contrattualmente lasciando le squadre. E dopo l’amichevole dello Shakhtar contro l'Hajduk Spalato, ha parlato dell’allenatore il centrocampista Taras Stepanenko: “Possiamo dire che mister De Zerbi e i suoi assistenti abbiano già detto addio alla squadra al 50% perché nessuno può prevedere cosa accadrà in futuro. Hanno fatto tutto il possibile, hanno aiutato la squadra in un momento difficile. Tutti speriamo che in futuro si possa disputare il campionato e anche la Champions e che il nostro allenatore possa restare con la squadra”.

Dopo la panchina del Sassuolo, quella con lo Shakhtar era la prima avvenuta all’estero per De Zerbi. La Champions League non è andata benissimo, ma in campionato gli uomini dell’allenatore italiano stavano facendo molto bene ed erano primi in classifica a due punti dalla Dynamo Kiev.