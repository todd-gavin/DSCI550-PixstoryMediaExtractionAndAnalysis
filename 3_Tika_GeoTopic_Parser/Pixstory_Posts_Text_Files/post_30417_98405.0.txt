Rimangono gravi le condizioni di Stefano Tacconi, colpito lo scorso 23 aprile da un'emorragia cerebrale. L'ex portiere della Juventus è tuttora ricoverato all'ospedale di Alessandria. Quest'oggi è stato emanato un nuovo bollettino, nel quale Andrea Barbanera - Direttore della Struttura di Neurochirurgia - fa il punto sulle condizioni di Tacconi: "Come conseguenza di quanto accaduto a Stefano e come previsto dal normale andamento di questa patologia, il paziente sta attraversando il periodo più critico. La nostra equipe sta portando avanti il trattamento farmacologico per contrastare il vasospasmo cerebrale, ma la sua condizione clinica è altalenante. Si tratta infatti della fase più complicata che può evolvere rapidamente sia in senso positivo sia negativo purtroppo. Stefano sta continuando a lottare: i prossimi giorni saranno determinanti".