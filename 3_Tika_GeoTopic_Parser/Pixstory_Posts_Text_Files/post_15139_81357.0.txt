Da oggi, lunedì 14 febbraio, a domenica 27 febbraio sono aperte le candidature per partecipare a PIANO CITY MILANO 2022, tra i più prestigiosi festival di pianoforte della Penisola in programma il 20, 21 e 22 maggio.
 
Sul sito ufficiale della manifestazione, www.pianocitymilano.it, è possibile candidarsi come pianisti o come guest con concerti autoprodotti (realtà a vocazione culturale e/o organizzazioni senza scopo di lucro). Per maggiori informazioni è possibile scrivere una email al seguente indirizzo: iscrizioni@pianocitymilano.it.
 
Piano City Milano torna il 20, 21 e 22 maggio, tre giorni di musica non stop in cui le note dei pianoforti invaderanno la città di Milano e non solo. L’edizione di quest’anno sarà ricca di sorprese e mostrerà ancora una volta secondo nuove prospettive l’anima del capoluogo lombardo, invitando il pubblico a rivivere tutta la città in musica.
 
«Piano City Milano si è affermato negli anni come la festa che coinvolge l’intera città, a suon di pianoforte, portando la musica al grande pubblico con centinaia di concerti gratuiti diffusi sul territorio. Dopo due edizioni particolarmente sentite, ma necessariamente limitate, lanciamo ora alle istituzioni, alle associazioni, ai partner, alle scuole e naturalmente ai nostri cari pianisti l'invito a partecipare in prima persona a un'edizione straordinaria, nel segno di una ripresa condivisa: grazie alle vostre proposte torniamo in scena per rivivere insieme la musica dal vivo in scenari sorprendenti, con lo spirito inclusivo di sempre» dichiara Ricciarda Belgiojoso, Direzione Artistica di Piano City Milano.
Una manifestazione unica nel suo genere che si è contraddistinta nel tempo per il forte impegno in ambito culturale e sociale. Un festival che, coinvolgendo istituzioni, associazioni, partner e cittadini investe per una città sempre più attiva, grazie alla musica e ad un programma diffuso sul territorio in maniera capillare.