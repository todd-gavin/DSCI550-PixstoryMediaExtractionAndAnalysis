अध्यक्ष पद से हटने के बाद से पार्टी बैठकों से दूरी बनाए सुभाष चावला आखिरकार शनिवार को पार्टी कार्यालय में आयोजित बैठक में शामिल हुए। उनकी उपस्थिति को लेकर नेता भी हैरान हुए। यह बैठक प्रदेश कार्यकारिणी के लिए चुने गए 35 डेलिगेट्स के साथ हुई। जिसमें कांग्रेस अध्यक्ष एचएस लकी भी मौजूद रहे। चुने गए डेलिगेट्स में पुराने और नए साथियों को भी जगह दी गई है। नए बने सदस्यों में काफी उत्साह है। इन चुने गए डेलिगेट्स में ऐसे ही आगे उपाध्यक्ष और महासचिव की नियुक्ति की जाएगी जो कि लकी की नई टीम बनेगी। गपशप करते हुए कई नेता कह रहे हैं ऐसे लोगों को भी सदस्य बना दिया गया है जिनका कोई जनाधार नहीं है। अब वह क्या पार्टी को मजबूत करने का काम करेंगे। लेकिन अब अध्यक्ष लकी के लिए यह सिर दर्दी बन गई है कि वह अपनी टीम में किन नेताओं को पद दें और किसे छोड़े क्योंकि प्रदेश कार्यकारिणी के पदाधिकारियों की घोषणा के बाद उन्हें कई नेताओं की नाराजगी भी मोल लेनी पड़ेगी।