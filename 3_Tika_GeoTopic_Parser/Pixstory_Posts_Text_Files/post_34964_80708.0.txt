Oggi per Christian Eriksen è un giorno tanto importante quanto forse inaspettato. A 244 giorni dal terribile pomeriggio di Euro 2020 in cui ha avuto un arresto cardiaco nel corso della partita della sua nazionale, la Danimarca, contro la Finlandia, si presenta alla stampa con il suo nuovo club, il Brentford che milita in Premier League.

Torna a giocare in Inghilterra dopo essere stato costretto a lasciare l'Inter con cui ha rescisso il contratto lo scorso 17 dicembre. Superate le visite mediche e ottenuto l'ok per rientrare in campo in Premier League, ha firmato con il Brentford. 

Tutto riparte dunque dall'Inghilterra, ma quei terribili cinque minuti non potranno mai essere dimenticati da Eriksen: "Ricordo tutto, tranne cinque minuti. Ricordo la rimessa in gioco, la palla che mi ha colpito il ginocchio... poi non so cosa sia successo", ha raccontato in un'intervista alla BBC, "Mi sono svegliato con molte persone intorno, uno di loro faceva pressione sul mio petto cercando di farmi respirare, ho cercato di riprendere fiato e mi sono svegliato. Non capivo cosa stesse succedendo; ho iniziato a pensare se mi fossi rotto le gambe o la schiena e ho cercato di muovere ogni parte del corpo. Poi, in ambulanza, ho sentito qualcuno dire 'Per quanto tempo è rimasto incosciente?' e un altro ha risposto 'Per cinque minuti'. È stato il momento in cui ho capito di essere rimasto privo di sensi".