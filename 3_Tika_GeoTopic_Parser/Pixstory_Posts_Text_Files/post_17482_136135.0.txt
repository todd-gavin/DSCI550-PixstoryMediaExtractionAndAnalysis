सतपुड़ा के जंगल में साइकिलिंग का रोमांच
गत दिवस एक साइकिल एक्सपीडिशन में मध्य प्रदेश के सतपुड़ा टाइगर रिजर्व जाने का मौका मिला। घने जंगल, कलकल करते झरने, बीच में डैम, पथरीली ट्रेल, एस्कार्ट करती जिप्सी एडवैंचर की जिप्सियां और ऐसे कुदरती नजारों के बीच साइकिल पर जंगल के रोमांच का मजा ही दोगुना हो गया। नजारा था मानसून के बाद खिले सतपुड़ा के जंगल का। मन में एक डर था तो ये कि कहीं टाइगर सामने न आ जाए। मगर ग्रुप में होने के कारण डर से ज्यादा जोश हाई था। 
पहले तो नर्मदापुरम (होशंगाबाद) में नर्मदा के उफान से मन में घमासान था कि जाएं या न जाएं, मगर आखिर में मूड बना ही लिया। बिना घर में बताए हमने एक और एडवैंचर की तैयारी शुरू कर दी। टिकट भी भगवान (माई फ्रैंड) भरोसे थी क्योंकि नांदेड़ और शिरड़ी जाने वाली सचखंड एक्सप्रैस में लंबी वेटिंग के कारण एक दिन पहले हमने इसे कैंसिल कर तत्काल का सहारा लिया। आखिर भगवान जी ने तत्काल में हम तीनों की टिकट करवा ही दी।
सतपुड़ा के जंगलों में साइकिलिंग से पिछली शाम जैसे ही साइकिल ट्रेल के बारे में ब्रीफिंग शुरू हुई तो मुसलाधार बारिश शुरू हो गई। सभी की चिंता चरम पर थी। जैसे ही प्रोग्राम के असली किरदार आदित्य ने कहा कि हो सकता है कि हमें बारिश को देखते हुए प्लान में कोई चेंज करना पड़े तो वहां मौजूद साइकिलिस्ट एक स्वर में बोल उठे, चाहे जितनी भी तेज बारिश हो वो साइकिलिंग करेंगे। देश के विभिन्न हिस्सों से आए साइकिलिस्टों का उत्साह देखकर आदित्य और उनके साथी माऊंटेनर काविश ने प्लान-ए, प्लान-बी और प्लान सी बताया। उन्होंने यह भी बताया कि विभाग की टीमें आपके साथ चलेंगी और अगर कोई जानवर दिख जाए तो क्या करना है।
सुबह होते ही बादल छंट गए थे और मध्य प्रदेश के वन विभाग के अधिकारी मढई साइकिल एक्सपीडिशन को हरी झंडी दिखाने के लिए पहुंचे हुए थे। हरी झंडी दिखाते ही देशभर से आए साइकिलिस्ट गंतव्य की ओर रवाना हुए।