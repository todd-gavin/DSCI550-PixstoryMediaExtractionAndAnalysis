Dopo la pesante sconfitta subita contro l'Argentina nella "Finalissima" disputata a Wembley, per il commissario tecnico Roberto Mancini è ora di guardare al futuro. L'Italia è fuori dal mondiale e reduce dalla severa lezione impartita dai campioni sudamericani e, appena un anno dopo il trionfo agli Europei, è chiamata ad aprire un nuovo ciclo che riporti in alto i colori azzurri. Il tecnico di Jesi ammette che non sarà semplice: "Ci saranno momenti difficili, come stasera. Questo lo dobbiamo sapere perché non sarà semplice, bisognerà essere veloci per far sì che i nuovi imparino in fretta. Può essere più difficile ricostruire perché abbiamo ragazzi giovani e alcuni non giocano nemmeno in Serie A". Mancini ritiene però di avere già alcuni nomi su cui mettere le basi per la ripartenza: "Nella squadra di stasera ci sono giocatori che saranno importanti e dopo aver ripreso forza torneranno a giocare bene come hanno sempre fatto". Se lo augurano tutti gli appassionati italiani, dopo le ultime recenti batoste.