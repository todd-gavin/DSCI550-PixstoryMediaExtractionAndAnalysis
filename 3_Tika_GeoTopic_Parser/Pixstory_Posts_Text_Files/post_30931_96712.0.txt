Chicago Bulls - Milwaukee Bucks 95-119
Si avvicina il passaggio di turno per Milwaukee, dopo la convincente vittoria sul campo dei Bulls che li porta sul 3-1. Trascinati da un Giannis Antetokounmpo da 32 punti e 17 rimbalzi, i Bucks hanno preso subito il comando della partita, allungando già nel corso del secondo quarto. Ottime le prestazioni di Grayson Allen (27 punti) e Jrue Holiday (26 punti e 7 assist). Per i Bulls, che hanno perso Alex Caruso per un colpo al volto, ci sono 24 punti e 13 rimbalzi di Zach LaVine, 23 punti di DeMar DeRozan e 20 + 10 rimbalzi di Patrick Williams, troppo poco dal resto della squadra.

Atlanta Hawks - Miami Heat 86-110
Miami si guadagna il primo match ball con l'autoritaria vittoria sul campo degli Hawks, ottenuta nonostante l'assenza di Kyle Lowry, out per un problema al bicipite femorale sinistro. Partita chiusa già nel secondo quarto, terminato con un parziale di 30-15 per gli Heat trascinati dai 36 punti e 10 rimbalzi di Jimmy Butler. Tra i padroni di casa 24 punti per De'Andre Hunter, 9+7 rimbalzi per Danilo Gallinari in campo per soli 15 minuti, male la stella Trae Young fermatosi a 9 punti con 3/11 al tiro.