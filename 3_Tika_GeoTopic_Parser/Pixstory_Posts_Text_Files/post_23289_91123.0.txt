Will Smith si è rifiutato di lasciare il teatro dove si stava svolgendo la cerimonia degli Oscar dopo lo schiaffo al comico Chris Rock nonostante gli fosse stato chiesto.

Lo riferisce l'Academy in una nota - riportata dall’ Afp - nella quale annuncia di aver avviato "un'azione disciplinare" contro l'attore. 

"Vogliamo chiarire che gli è stato chiesto di uscire e che lui ha rifiutato, ma ammettiamo che avremmo dovuto trattare la situazione diversamente", ha detto l'Academy.

Non è chiaro se la richiesta di uscire dal teatro sia stata ordinata direttamente all'attore o al suo entourage, ma a farla, secondo Deadline Hollywood, sarebbe stato Will Packer, il produttore dello show.

Oggi, alla riunione del Board dell'Academy convocato per esaminare il caso, molti vip, tra cui Steven Spielberg e Whoopi Goldberg, hanno detto di esser rimasti all'oscuro della richiesta dell'Academy a Smith di lasciare il teatro.

L'Academy ha dato due settimane di tempo a Smith di replicare alle accuse. La prossima riunione del Board il 18 aprile potrebbe essere la sede per azioni disciplinari tra cui la sospensione o l'espulsione dalla organizzazione.

Intanto Chris Rock ha parlato per la prima volta dello schiaffo. "Sto ancora cercando di elaborare quello che è successo", ha detto. Lo riporta il sito di Variety.

Il comico si è rivolto al suo pubblico a Boston dove ha debuttato con il suo nuovo show, tutto esaurito. I fan gli hanno dedicato una lunga standing ovation interrotta dallo stesso Chris Rock. "Yo, fatemi fare lo spettacolo!", ha detto. "Come è stato il vostro fine settimana?", ha proseguito. "Non ho cose su quello che è successo, tutto lo show è stato scritto prima di questo fine settimana. Sto ancora elaborando quello che è successo. A un certo punto parlerò di quella merda. E sarà serio e divertente".