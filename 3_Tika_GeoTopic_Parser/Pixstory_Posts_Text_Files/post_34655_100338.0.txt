Il Torino espugna il Bentegodi di Verona e raggiunge 50 punti in classifica. Un record per il suo allenatore Ivan Juric che fino a oggi non era andato oltre i 49 punti in un campionato (guarda caso proprio quando allenava il Verona) e, in aggiunta, manca ancora una partita, quella di venerdì prossimo contro la Roma che qualche giorno dopo dovrà giocare la finale di Conference League.

Dalla trasferta veneta i granata tornano con i tre punti grazie all'1-0 firmato da Brekalo al ventesimo del primo tempo. 50 i punti in classifica, a meno 2 dal nono posto (occupato dal Verona).

"Sono contento di questo traguardo, ma lo sono di più per i ragazzi che dall'inizio del ritiro hanno lavorato tantissimo, non è stato facile arrivare a 50 punti, ottimo risultato", ha detto Juric al termine della partita, "vittoria meritata, nel secondo tempo potevamo chiuderla, abbiamo avuto 3-4 palle gol per il 2-0, abbiamo preso un palo. La squadra ha fatto una partita seria, giusta, tosta, contro una squadra bella da vedere. Complimenti ai ragazzi, mi hanno dato una bella risposta. Vincere in questo ambiente è stato super difficile. Gli applausi dei veronesi? Io qui ho lasciato un pezzo di cuore, è il posto nel quale mi sono trovato meglio in tutta la mia vita, ho trascorso due anni magnifici, anche per la mia famiglia".