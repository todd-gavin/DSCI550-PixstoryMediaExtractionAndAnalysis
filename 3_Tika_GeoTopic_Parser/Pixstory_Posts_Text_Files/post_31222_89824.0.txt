Nata da una collaborazione tra Biennale Gherdëina e Museion, la mostra Welcoming Persones Persons anticipa i temi dell'ottava edizione della Biennale, curata da Filipa Ramos e Lucia Pietroiusti, con una selezione di opere dalla collezione del museo di Bolzano.
La mostra celebra gli sguardi e le pratiche che accomunano Natura e Paesaggio mettendo in evidenza due linee di ricerca complementari: una che considera le forme di personalità giuridica e non della Natura, interrogando il modo in cui l’arte contribuisce al riconoscimento dei diritti della Terra; l'altra dedicata alle memorie antiche e future dei percorsi, sistemi di migrazione, spostamenti stagionali e transumanza di persone, animali, piante e materie nella regione Alpina.
Le opere scelte nella collezione del museo, attraverso diversi linguaggi formali, generazioni e geografie di artiste e artisti, rispondono a questi temi. Il concetto grafico scelto per gli spazi di Museion e per quelli del Cubo Garutti, in cui si estende il progetto, sottolinea la collaborazione tra le due istituzioni ed è frutto del lavoro congiunto di Studio Hund e dell’artista Giles Round, entrambi invitati dalla Biennale. La collaborazione proseguirà anche ad Ortisei con alcune opere della collezione di Museion in dialogo con le opere dei e delle partecipanti a Biennale Gherdëina ∞. Con Welcoming Persones Persons, il museo sottolinea l’attenzione al territorio che caratterizza l’intera programmazione di Museion Passage e dona alla sua collezione una lettura internazionale e trasversale, stimolata dalla linea curatoriale della Biennale Gherdëina.
 