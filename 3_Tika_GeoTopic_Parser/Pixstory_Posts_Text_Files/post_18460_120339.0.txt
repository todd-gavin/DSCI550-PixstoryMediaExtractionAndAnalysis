In attesa di sapere se il suo futuro sarà ancora a Manchester o, come lui spera, in un club che giochi la Champions League, Cristiano Ronaldo tornerà a indossare la maglia dei Red Devils nell'amichevole che la squadra giocherà domenica contro il Rayo Vallecano. Ad annunciarlo è stato lui stesso rispondendo a un post su Instagram di una pagina dedicata a lui: "Domingo o rei joga", cioè "Domenica il re gioca", ha scritto questo confermando il suo impiego in quella che sarà una partita in cui giocheranno i giocatori non convocati dall'allenatore Ten Hag per l'amichevole più prestigiosa a Oslo contro l'Atletico Madrid.

Ronaldo tonerà così a vestire la maglia dello United dopo una delle stagioni più difficili della sua carriera. Il suo obiettivo è quello di lasciare Manchester perché vorrebbe giocare ancora in Champions League, ma al momento nessuno è disposto a sobbarcarsi il costo del cartellino (sui 30 milioni di euro) ma soprattutto il suo ingaggio (a oggi percepisce oltre 20 milioni di euro all'anno).

Proprio l'Atletico Madrid, contro cui giocherà domani il Manchester United, avrebbe voluto acquistarlo ma i tifosi si sono opposti fortemente. Ancora fresco il ricordo dei tre gol e del gestaccio fatto quando indossava la maglia della Juventus, oltre che i tanti anni passati al Real Madrid. Si vocifera che il Napoli potrebbe riportarlo in Italia, ma al momento non sono altro che voci.