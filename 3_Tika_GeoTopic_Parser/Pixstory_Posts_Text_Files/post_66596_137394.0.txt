അടിമുടി പൊളിറ്റിക്കലായിരിക്കുക എന്നതാണ് ഒരു സിനിമക്ക് നടത്താൻ കഴിയുന്ന ഏറ്റവും വലിയ വിപ്ലവം.പ്രണയത്തിനും രാഷ്ട്രീയമുണ്ടെന്നും,പ്രണയം തന്നെ രാഷ്ട്രീയമാണെന്നും പറയുന്ന ഒരു സിനിമ,ഓരോ മിനുറ്റിലും നിലപാട് പറഞ്ഞുവെക്കാൻ ശ്രമിക്കുന്ന ഒരു സിനിമ.. അത്തരത്തിലൊന്നായാണ് നച്ചിത്തിരം നഗർഗിരത് പാ രഞ്ജിത്ത് ഒരുക്കിയിട്ടുള്ളത്.കഥയുടെ കേന്ദ്ര ബിന്ദു നായികയാണ്.ഉറച്ച നിലപാടുകളുള്ള, അംബേദ്കർ രാഷ്രീയം ഉയർത്തിപിടിക്കുന്ന, ജാതിവ്യവസ്ഥയുടെ ഭീകരതകൾക്ക് ഇരയായിട്ടുള്ള നായിക ജീവിതത്തിലുടനീളം നേരിട്ട ബുദ്ധിമുട്ടുകളെല്ലാം മുന്നോട്ടുള്ള ഓരോ നീക്കത്തിലും അവർക്ക് കരുത്ത് പകരുന്നത് നമുക്ക് കാണാം.പാ രഞ്ജിത്ത് എന്ന വ്യക്തിയുടെ സ്ത്രീ പരിവേഷമായി (ഫീമെയിൽ വേർഷൻ)നമുക്ക് നായികയെ കണക്കാക്കാം. ഒരു വ്യക്തി എന്ന നിലയിൽ അയാൾക്ക് പറയാനുള്ളതെല്ലാം,തന്റെ വ്യക്തിപരമായ ഇഷ്ടങ്ങളുൾപ്പടെ നായികയെ കൊണ്ട് പറയിക്കുന്ന അസാധ്യ രീതി സംവിധായാകൻ സിനിമയിലുടനീളം പ്രയോഗിക്കുന്നുണ്ട്.
നായികയും കാമുകനുമുൾപ്പടെയുള്ളവർ ഇടപെടുന്ന ഒരു നാടക സംഘവും അവരുടെ പുതിയ നാടകവും,അതിനെ ചുറ്റിപ്പറ്റിയുള്ള ചർച്ചകളും വഴിയാണ് സിനിമ പുരോഗമിക്കുന്നത്.നാടക സംഘത്തിൽ പലരും LGBTQIA+ സമൂഹത്തെ പ്രതിനിധീകരിക്കുന്നവരാണ്.തങ്ങളുടെ പ്രണയാനുഭവങ്ങളെ പറ്റിയും,പ്രണയത്തോടുള്ള സമീപനത്തെ പറ്റിയുമവർ തുറന്ന് സംസാരിക്കുന്നത് നമുക്ക് ചിത്രത്തിൽ കാണാം.അവർക്കിടയിൽ തന്നെ സദാചാര ബോധമുള്ള,പൊതുസമൂഹത്തിന്റെ പ്രതിനിധിയായ മറ്റൊരു മനുഷ്യനെയും ഉൾപ്പെടുത്തിയിട്ടുണ്ട്.ഇവരെല്ലാം പറയാനുള്ളത് കൃത്യമായി പറഞ്ഞു പോകുകയും,അവർക്കിടയിൽ പ്രസക്തമായ ചർച്ചകൾ നടക്കുകയും ചെയ്യുന്നു.
തുടർന്ന് ഇക്കൂട്ടർ നാടകത്തിലേക്ക് പ്രവേശിക്കുമ്പോൾ മനുഷ്യസ്നേഹത്തിനുപരി 'ജാതി'യുടെ ഇരുമ്പ് ചങ്ങലകൾക്ക് പ്രാധാന്യം നൽകുന്ന ഒരു പറ്റം ആളുകളെ കൃത്യമായി വിമർശിക്കാൻ സിനിമ ശ്രമിക്കുന്നു.ഇവിടെ മനുഷ്യ നിർമ്മിതമായ ജാതിയുടെ ഉയർച്ച താഴ്ച്ചകളെ പൂച്ചകളുടെ പ്രദേശങ്ങളിലൂടെ പ്രതിനിധീകരിക്കാൻ  ശ്രമിച്ചിട്ടുണ്ട്.പ്രണയങ്ങളെ പലപ്പോഴും മുറിവേൽപ്പിക്കുന്ന ജാതി വ്യവസ്ഥയുടെ ഇരകളായ ധാരാളം മനുഷ്യരെ സിനിമ അഭിസംബോധന ചെയ്യുന്നു.അർജുൻ എന്ന പൊതുബോധത്തിന്റെ പ്രതിനിധിയായ യുവാവ് തന്റെ ചിന്താരീതികൾക്ക് മാറ്റം വരുത്തുന്നത് നാടകത്തിൽ ഇടപെടുന്നതിന്റെയും അതിന്റെ ഭാഗമായുണ്ടാകുന്ന അനുഭവങ്ങളുടെയും തിരിച്ചറിവുളുടെയും വെളിച്ചത്തിലാണ്.തുടർന്ന് അർജുൻ ജാതി മാറി പ്രണയിച്ചതിന് അമ്മ ആത്മഹത്യാ ഭീഷണി മുഴക്കുമ്പോൾ ആ സാഹചര്യവും അയാളുടെ മാനസിക സംഘർഷങ്ങളും നാടകീയമായും ഹാസ്യാത്മകമായും അവതരിപ്പിച്ചെങ്കിലും ഏറെ ചിന്തകൾക്ക് വഴിവെച്ചാണ്  ആ രംഗം അവസാനിക്കുന്നത്.
സിനിമയുടെ അവസാന ഭാഗങ്ങളിൽ കഥയിലേക്ക് കടന്ന് വരുന്ന ഒരു കഥാപാത്രം സദാചാര മൂല്യങ്ങളെ ഉയർത്തി പിടിക്കുന്ന,ജാതി വ്യവസ്ഥയുടെ മതിലുകളെ അരക്കിട്ടുറപ്പിക്കാൻ  ശ്രമിക്കുന്ന ഒരു ജനതയെ പ്രതിനിധീകരിക്കുന്നു.തുടർന്ന് നാടകത്തിന്റെ ഭാഗമായ എല്ലാവരേയും അയാൾ തന്റെ സവർണ പൊതുബോധത്തിൽ നിന്ന് കൊണ്ട് ആക്രമിക്കുന്നു.എന്നാൽ ഏറ്റവുമൊടുവിൽ നായിക അയാളെ ചവിട്ടി വീഴ്ത്തുമ്പോൾ അയാൾ ശെരിയല്ലെന്ന തിരിച്ചറിവിലേക്ക് സമൂഹം അടുക്കുന്നതും,അയാളെ ആട്ടിയകറ്റുന്നതും നമുക്ക് കാണാം.
സമകാലിക സാമൂഹിക രാഷ്രീയ വ്യവസ്ഥിതികളെ നിരന്തരം ചോദ്യം ചെയ്ത് കൊണ്ടാണ് സിനിമ സഞ്ചരിക്കുന്നത്.
'ബീഫ് കഴിക്കുന്നതുമുതൽ അംബേദ്കർ രാഷ്‌ടീയം പറയുന്നത് വരെ'വിപ്ലവാത്മകമായാണ് സിനിമ ഓരോ കാര്യവും പറഞ്ഞുവെക്കുന്നത്.വ്യവസ്ഥിതികളോട് നിരന്തരം കലഹിക്കുന്ന,ജീവിതത്തിന്റെ അടിച്ചമർത്തലുകളോട് സമരസപ്പെടാതെ സമരം ചെയ്തുകൊണ്ടിരിക്കുന്ന,ഭരണകൂടത്തെ ഭയക്കാതെ നിരന്തരം വിയോജിപ്പിന്റെ സ്വാതന്ത്ര്യം അനുഭവിക്കുന്ന എല്ലാ മനുഷ്യരെപറ്റി സംസാരിക്കാൻ സിനിമക്ക് കഴിഞ്ഞിട്ടുണ്ട്. അരാഷ്ട്രീയതയുടെ കെട്ട കാലത്തിനുള്ള താക്കീതും
പാ രഞ്ജിത്ത് എന്ന വ്യക്തിയുടെ ജീവിത സമരത്തിന്റെ അടയാപ്പെടുത്തലുമാണ് സിനിമ.ജീവിതത്തിന്റെ ഏതെങ്കിലും ദിശയിൽ,ഏതെങ്കിലും കോണിൽ ഇത്തിരിയെങ്കിലും പൊളിറ്റിക്കലായിട്ടുള്ള എല്ലാ മനുഷ്യരും കണ്ടിരിക്കേണ്ട ഒന്ന് തന്നെയാണ് നച്ചത്തിരം നഗർഗിരത്.
ജയ് ഭീം💙✊🏾