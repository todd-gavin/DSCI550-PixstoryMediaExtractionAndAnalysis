A causa dei risultati della 37esima giornata di campionato, il Genoa è matematicamente retrocesso in Serie B per la nona volta nella sua storia. Un epilogo amaro di una stagione cominciata male e finita nel peggior modo possibile, nonostante i tre allenatori (Ballardini, Shevchenko e Blessin) che si sono avvicendati sulla panchina del Grifone. 

Al termine della partita, il presidente Alberto Zangrillo si è assunto la responsabilità per quanto successo durante il campionato e allo stesso tempo ha elogiato i tifosi, presenti a Napoli in 1100, che hanno continuato a cantare anche dopo il fischio finale nonostante la sconfitta. 

«Il Genoa merita la Serie B, i nostri tifosi no. Stavo meglio quando ero tra di loro. Chiedo scusa perché abbiamo tradito le loro aspettative e capisco il loro dolore. Ci sono stati dei segnali che non abbiamo colto, abbiamo sbagliato. Mi assumo tutte le responsabilità del mio ruolo. Il vero valore del Genoa sono i tifosi, il resto non conta niente».