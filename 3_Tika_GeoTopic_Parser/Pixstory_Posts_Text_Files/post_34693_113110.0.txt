La stagione della Juventus sta per iniziare ufficialmente con il ritorno alla Continassa della squadra. I giocatori però non ci saranno tutti, della prima squadra ce ne saranno appena 14 perché gli altri - quelli impegnati con le nazionali nella Nations League - rientreranno con qualche giorno di ritardo. Vlahovic non aveva preso parte agli impegni europei ma anche per lui ci sarà un rientro a Torino posticipato.

Il nuovo numero 9 della Juventus è rimasto in Serbia per continuare gli allenamenti con il suo personal trainer: ha ancora un leggero fastidio per la pubalgia che lo aveva colpito sul finire della stagione e prima di tornare a disposizione di Allegri ha voluto, d'accordo con la società, fare qualche giorno in più da solo.

In ogni caso Vlahovic dovrebbe rientrare in gruppo entro il 10 luglio, giorno nel quale sono previste le visite mediche per tutta la squadra. In quell'occasione ci saranno anche i nazionali rientrati dalle ferie.