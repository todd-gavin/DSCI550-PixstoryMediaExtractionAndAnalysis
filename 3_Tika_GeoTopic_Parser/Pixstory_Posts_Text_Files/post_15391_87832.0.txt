Debutta il nuovo progetto Kartell Eyewear,
nel quale il brand racconta la sua identità attraverso un accessorio che incarna il suo stile e la sua
filosofia.
La collezione si compone di una Main Collection e una Design Collection che comprendono sole e vista
per un totale di 100 referenze. Rodolfo Dordoni, Ferruccio Laviani, Piero Lissoni e Fabio Novembre
sono i designer di Kartell chiamati a interpretare la Design Collection in cui ciascuno ha portato la sua
personale visione ma nel pieno rispetto identitario di Kartell, utilizzando elementi e materiali che fanno
parte del suo progetto industriale.
Protagonista la trasparenza, che assume i colori delle nuove palette proposte da Kartell e conferisce
eleganza e carattere all'accessorio moda, più soft nella versione Main, più accentuato nella versione
firmata dai designer e il metallo impiegato da solo o unito ad altri materiali plastici. Le finiture sono
lucide o soft touch permettendo ampia possibilità di scelta. La ricerca e l'impegno per la sostenibilità
proseque anche nel mondo dell'occhiale con KartellBio, un acetato sostenibile che nasce dal cotone
e dalle fibre pregiate del legno, utilizzato sulle montature e che rientra a pieno titolo negli obiettivi del
manifesto "Kartell loves the planet".
"Kartell da sempre lavora guardando al futuro e alle innovazioni nei materiali, nei processi produttivi,
ma anche nei segmenti di prodotto tangenziali al mondo arredo - commenta Lorenza Luti, Direttore
marketing e Retail di Kartell. Le collezioni
mutuano la trasparenza, materia simbolo del design Kartell per molte delle proposte, unita alla continua
ricerca di nuovi materiali sostenibili come KartellBio, un materiale green che abbiamo applicato per la
prima volta a questo progetto e che risponde alla scelta di sostenibilità portata avanti ormai da diversi
anni, ma utilizza anche il metallo, nel rispetto della tradizione dell'occhialeria. Un fil rouge enfatizzato
dal coinvolgimento di alcuni designer che collaborano con Kartell e che hanno portato la loro visione
creativa anche in questo progetto. Kartell Eyewear è un percorso in una direzione ancora inesplorata
che completa l'identità del marchio e che si arricchirà nel tempo con nuovi elementi".