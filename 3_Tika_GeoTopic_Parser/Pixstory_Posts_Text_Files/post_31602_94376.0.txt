In occasione della Giornata mondiale per la salute e la sicurezza sul lavoro, Giusi Fasano, inviata del "Corriere della Sera", in Ogni giorno 3. Ricordi di vite perdute sul lavoro dà voce, contro l'indifferenza, alle migliaia di vite spezzate sui luoghi di lavoro ogni anno in Italia e alle testimonianze di parenti e amici. Nel 2021 i morti sono stati 1221, ogni giorno 3, anzi un po’ dì più. La prefazione è della ministra della Giustizia Marta Cartabia. Ci sono voluti dodici anni per scoprire la verità sulla morte di Stefano Cucchi, avvenuta il 22 ottobre 2009 mentre era in stato di arresto per detenzione di stupefacenti. Il 4 aprile 2022 la Corte di Cassazione ha condannato in via definitiva a dodici anni di carcere per omicidio preterintenzionale i carabinieri Alessio Di Bernardo e Raffaele D’Alessandro. Il 7 aprile il tribunale di Roma ha condannato in primo grado otto militari dell'Arma imputati di depistaggio durante le indagini seguite al decesso. La sorella Ilaria Cucchi non si è mai rassegnata e, affiancata dall’avvocato Fabio Anselmo, ha intrapreso una battaglia giudiziaria che è entrata a pieno titolo nella storia d’Italia e che è stata documenta nel volume Il coraggio e l'amore. Giustizia per Stefano: la nostra battaglia per arrivare alla verità, pubblicato da Rizzoli a fine 2019 e ancora oggi testimonianza indelebile sulla forza della ragione e della giustizia, contro le menzogne, i depistaggi, le ingiurie. Nell'esclusiva conversazione con Beppe Severgnini, Un italiano. Quello che la vita mi ha insegnato per affrontare la sfida più grande, il generale Francesco Paolo Figliuolo, il cui mandato come Commissario straordinario per l'emergenza Covid-19 si è concluso il 31 marzo scorso, parla di sé e del dietro le quinte di questa eccezionale e faticosa stagione del nostro Paese. Ne esce il ritratto di un ragazzo meridionale di periferia che sceglie di indossare la divisa (e il cappello con la penna) degli alpini e di fare le cose seriamente, principio che guiderà tutta la sua carriera, dalle difficili missioni in Kosovo e in Afghanistan fino alla campagna vaccinale, passata in poche settimane da 100mila a mezzo milione di dosi iniettate al giorno.