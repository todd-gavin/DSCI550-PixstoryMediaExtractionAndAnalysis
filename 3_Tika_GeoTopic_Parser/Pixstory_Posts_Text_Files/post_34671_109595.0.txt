Aveva detto che prima dei Mondiali non avrebbe più gareggiato, ma evidentemente Marcell Jacobs si è ripreso prima del previsto dall'infortunio patito al meeting di Savona a maggio e quindi, ufficialmente, parteciperà sia agli Assoluti italiani in programma domani sera a Rieti, sia a Stoccolma in Diamond League il 30 giugno.

Ad annunciare la sua presenza agli Assoluti è stato lo stesso Jacobs sui social: "Grande sorpresa, domani correrò a Rieti”. A Savona aveva esordito nei 100 metri dopo la vittoria dell'Olimpiade e vinto la finale con il tempo di 10.04 (9.99 in semifinale). La distrazione-elongazione di primo grado al bicipite sinistro lo aveva tenuto fuori dagli appuntamenti di Diamond League a Eugene, Roma e Oslo, ma ora è pronto a tornare a correre seriamente per prepararsi al meglio ai Mondiali che inizieranno tra meno di un mese.

Domani a Rieti è l'atleta più atteso e tornerà a sfidare Tortu e Chituru Ali per conquistare il suo quinto titolo italiano consecutivo.