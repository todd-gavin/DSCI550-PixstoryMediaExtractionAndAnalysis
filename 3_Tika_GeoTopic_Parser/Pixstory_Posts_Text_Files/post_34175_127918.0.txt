Niente da fare, anche se il titolo era già pronto: «Allegri vince ancora di corto muso». Invece no, Real Cecile ha deciso di sbaragliare la concorrenza e trionfare ampiamente a Dieppe, in Francia. Proprio per questo, Carlo Ancelotti ieri sera ha chiamato Max: «Abbiamo vinto». Ma in che senso «abbiamo»?

Un balzo indietro. Anno 2020, in una scuderia nasce una cavalla, che di lì a poco prenderà il nome di Real Cecile. Il motivo del nome ve lo spieghiamo tra poco. Nel frattempo, Alessandro Botti - che è uno degli allenatori dell’animale, nonché amico di Allegri - ha spiegato alla Gazzetta: «Eravamo d’accordo con Ancelotti per comprare questa cavalla all’estero ma pensavamo di averla a una cifra inferiore. Quando Max ha saputo che nell’affare c’era Carlo, è voluto entrare anche lui e ha preso il 15% rimanente». Dunque Carletto ha preso il 50% insieme a Giovanni Mauri, storico preparatore del suo staff, e Allegri il 15%.

Nelle prime tre corse francesi ha totalizzato un secondo posto, un terzo e una vittoria. «L’abbiamo pagata 125mila sterline e ora credo possa valere già il doppio», mentre gli esperti assicurano il futuro radioso di Real Cecile, il cui nome è ispirato a una volontà di Ancelotti: «Ci aveva chiesto un nome che ricordasse sua mamma Cecilia e, dopo aver tentato con alcuni nomi già occupati, mia moglie ha pensato di inserire Real. Erano i giorni della finale di Champions…».