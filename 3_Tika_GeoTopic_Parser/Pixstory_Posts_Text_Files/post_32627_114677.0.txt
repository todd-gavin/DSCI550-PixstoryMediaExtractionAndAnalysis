Che si salga sul podio di un grand slam è sempre evento non comune per l'Italia, ma che a farlo sia una ragazzina di 17 anni è clamoroso. Non, però, per chi conosce Giulia Carnà, la promettente judoka palermitana già numero 1 del mondo giovanile, che sta scalando velocemente le gerarchie dei più grandi. Passata dalla 48kg alla 52kg, alla prima presenza in un grand slam, a Budapest, la palermitana ha centrato subito il bersaglio grosso, arrivando fino alla finale e perdendo solo con l'esperto idolo di casa, l'ungherese Reka Pupp. Il percorso di Giulia è stato esaltante: dopo la vittoria sulla svizzera Monnard, negli ottavi di finale ha dominato la numero 3 del mondo, la britannica Christie Giles fresca campionessa d'europa. Ai quarti è arrivato il successo sulla belga Ryheul dopo una maratona di 9 minuti e 33 secondi, mentre in semifinale ha steso l'americana Delgado a 21" dal termine con un ippon per osaekomi. Giulia Carnà è la seconda judoka più giovane di sempre dopo la stella ucraina Daria Bilodid, e uomini compresi, a salire sul podio di un Grand Slam. Favolosa!