«Siamo donne comuni, donne su cui nessuno si sofferma, siamo invisibili.»
Dalla penna di quattro scrittrici crime d’eccezione, il mondo criminale dal punto di vista delle donne. Penserete di essere soli, in una strada buia di una periferia
del Nord, su un set di un film a riprese finite o perfino in mare aperto. Ma loro vi vedono, anche se voi non le guardate.
Sono creature di confine, relegate ai margini della società
e dimenticate da tutti. Sanno che la vita può essere crudele
ed è proprio allora che si diventa più crudeli di lei.
Le protagoniste di questi racconti sono donne. Sono mamme, figlie, assassine spinte da passioni incontrollabili, o ragazze che quella vita criminale l’hanno scelta. Aspiranti rockstar soggiogate da viscidi produttori, attrici per caso, truffatrici approdate dall’Est Europa nel Sud Italia più profondo.
Ma anche persone comuni, che quando la sera rientrano a casa trovano una madre dispotica ad aspettarle davanti alla tv. Sono state vittime e poi carnefici, innamorate e poi disilluse, sognatrici a cui hanno rubato i sogni. Una cosa le accomuna: da tempo hanno smesso di fingere. E hanno fatto i conti con sentimenti inconfessabili. Perché quando le cose ti appaiono in un lampo come stanno davvero, non puoi tornare indietro. Prede di un sistema ingiusto e oppressivo, hanno fatto
del delitto la sola via di fuga. Sono le invisibili. Sono il nuovo volto del crimine.