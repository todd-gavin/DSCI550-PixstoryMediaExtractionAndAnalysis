Jack Sweeney, il gianburrasca di Twitter,che ha dato del filo da torcere a Elon Musk tracciando il jet privato del capo della Tesla, ora dà la caccia agli aerei dei tycoon amici di Putin. Da qualche giorno, dopo l’attacco russo all’Ucraina, ha lanciato RUOligarchJets e Putinjet. Le tracce dei jet di Arkady Rotemberg, amico di infanzia del presidente russo, atterrato alle Maldive, e uno dei cinque intestati al proprietario del Chelsea Roman Abramovich, in viaggio da Istanbul a Ankara sono solo alcune delle rotte messe in evidenza. Tra i tanti oligarchi ‘pedinati’ figurano anche il capo di Novatek, Leonid Mikhelson, Alisher Usmanov, tra i più ricchi di Russia e ora nella lista delle sanzioni Ue. E poi Oleg Deripaska che è anche cittadino cipriota, e Oleg Tinkov che oltre al food e al ciclismo costruisce a Forte dei Marmi.  
Jack Sweeney ha 19 anni e oltre 76 mila followers, vive in Florida e si è appena iscritto all’Università. È con una certa semplicità che scrive: “appoggerò gli sforzi per dar la caccia agli oligarchi e ai loro beni, proprio come ha chiesto il presidente Biden al Congresso”.