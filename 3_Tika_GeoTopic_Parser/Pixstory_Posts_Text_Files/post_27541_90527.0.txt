La notte di Jeddah fa ancora una volta brillare le stelle di Max Verstappen e Charles Leclerc. Dopo il bellissimo duello nell'appuntamento d'apertura della stagione a Sakhir, anche nel GP Arabia Saudita i due talenti più brillanti della nuova generazione si sono sfidati all'ultimo millesimo, regalandoci ancora sorpassi e controsorpassi per la vittoria. Ad avere la meglio, stavolta, è stato però il campione del mondo in carica, che 
ha scavalcato a pochi giri dalla fine il monegasco della Ferrari, riuscendo a portare a casa la prima vittoria della stagione al termine di un duello spettacolare e tirato, in cui non è mancato anche un certo gioco d'astuzia nell'utilizzo del Drs. Terzo gradino del podio per l'altra Ferrari di Carlos Sainz, scavalcato al via dall'olandese e poi mai davvero in grado di tenere il ritmo dei due avversari per la vittoria.

Foto: Instagram f1