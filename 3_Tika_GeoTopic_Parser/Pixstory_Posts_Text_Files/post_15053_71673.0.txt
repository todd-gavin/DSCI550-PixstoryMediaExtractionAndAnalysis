Il Comune di Milano assumerà 500 nuovi agenti della Polizia locale ma "ci aspettiamo che questo
ingente sforzo, in un momento in cui si sa quanto è difficile far quadrare il bilancio, sia accompagnato da un adeguato e immediato rinforzo da parte dello Stato". Lo ha detto il sindaco di Milano, Giuseppe Sala, intervenendo sul tema della sicurezza
in Consiglio comunale, riunito online, dopo le aggressioni
avvenute in città a Capodanno e dopo quella di pochi giorni fa ai danni di un vigile urbano.
Milano è una città violenta? I fatti delle ultime settimane non sono incoraggianti. Durante la notte di San Silvestro diverse ragazze hanno subíto violenze da un gruppo di giovani che le hanno accerchiate, hanno cercato di spogliarle, le hanno picchiate e palpeggiate selvaggiamente. I presunti responsabili sono stati fermati e si trovano al momento in carcere nell'attesa che si svolgano le indagini per chiarire se sono effettivamente loro gli organizzatori e gli autori materiali delle violenze. Pochi giorni fa invece una coppia di vigili urbani è stata accerchiata in zona San Siro da un gruppo di skaters in trasferta da Bolzano che, forse a scopo di rapina, senza realizzare che i due fossero una pattuglia in borghese, ha accerchiato uno di loro. Nella colluttazione fra l'agente e i ragazzi sono partiti due colpi di pistola che fortunatamente non hanno raggiunto nessuno. Anche in questo caso alcuni presunti membri del gruppo sono già stati raggiunti e vengono accusati di rapina. Uno di loro ha raccontato alla stampa locale in Alto Adige che l'agente non si sarebbe qualificato e che quindi il gruppo, vedendolo armato, lo ha accerchiato e disarmato solo per paura.