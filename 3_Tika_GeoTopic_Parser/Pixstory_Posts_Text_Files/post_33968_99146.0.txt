Nel settembre del 2019 l’Ascoli Calcio riceve una lettera da Woodbridge, comune inglese di 11mila abitati situato nell’est del paese. 
“Siamo venuti a sapere che l’Ascoli è l’unica squadra riconosciuta dall’UEFA ad essere soprannominata ‘I Picchi’… proprio come noi. Inoltre, condividiamo anche gli stessi colori sociali, il bianco e il nero. Vi supporteremo con piacere in futuro, Up the Peckers!”
Una curiosità scoperta fortuitamente grazie a una ricerca su Google. Così, nonostante i 1550 km di distanza, è nata un’amicizia fra i due club e le rispettive tifoserie. Un rapporto solo virtuale a causa della pandemia, almeno fino al 6 maggio 2022, quando una delegazione del Woodbridge Town è volata nelle Marche per assistere all’ultima partita di campionato dell’Ascoli (vinta 4-1 contro la Ternana).
Una grande festa, che ha visto i tifosi del Woodbridge Town godersi la città, lo store del club e lo stadio Del Duca. Una storia d’amore nata per caso, come nei film più belli.