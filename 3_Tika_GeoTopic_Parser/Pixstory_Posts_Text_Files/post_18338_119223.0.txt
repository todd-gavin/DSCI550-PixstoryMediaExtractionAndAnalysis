Dalla cessione al Psg al rinnovo di contratto. L'estate di Skriniar è "pazza" come l'Inter. L'acquisto di Bremer da parte della Juventus ha cambiato i piani della società nerazzurra e lo slovacco da sacrificato di lusso è diventato un giocatore incedibile per Simone Inzaghi.

A meno di colpi di scena quindi Skriniar rimarrà un giocatore dell'Inter. Ma non solo: per lui ci sarebbe già pronto un rinnovo di contratto a cifre importanti. Si parla infatti di 6 milioni di euro a stagione. Cifra che avrebbe trovato completamente d'accordo il difensore 27enne.

Intanto Skriniar è tornato a lavorare col gruppo dopo i guai fisici che ne avevano condizionato l'inizio della preparazione. Il suo debutto è imminente, dovrebbe giocare già sabato contro il Lione, per poi proseguire con il Villareal.