Gli anni passano, le generazioni di tifosi cambiano e per questo bisognerebbe adeguarsi ai tempi e alle persone. Anche nel tennis. Questo è quanto ha ribadito Billie Jean King, 12 volte campionessa Slam e protagonista della celebre "Battaglia dei sessi" del 1973, che domenica scorsa a Parigi, dove è stata invitata per premiare il vincitore del Roland Garros, ha parlato di una rivoluzione che secondo lei andrebbe fatta per rendere il tennis più appetibile alle nuove generazioni.

"Come conquistiamo i giovani in un mondo in cui i ragazzi hanno sempre più fretta e passano sempre più tempo sui social? Ecco la risposta: giocando due set su tre, sia gli uomini che le donne, anche negli Slam. Allungherebbe la carriera agli immortali, a partire da Nadal che ha tanti acciacchi quanto me".

La proposta è quella di rendere le partite più veloci, di dare la possibilità a giocatori vicini alla fine della carriera di poterla allungare ulteriormente giocando in tre soli set e non al meglio di tre su cinque come capita in alcuni tornei. "Io Rafa vorrei vederlo in campo fino a cent’anni, è il miglior spot per il nostro sport: la passione per il tennis che comunica non ha eguali".