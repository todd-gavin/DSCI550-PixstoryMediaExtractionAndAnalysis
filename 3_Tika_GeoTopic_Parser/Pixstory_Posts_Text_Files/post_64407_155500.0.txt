ദേശീയ ഗെയിംസ് ഫുട്ബോളിൽ വെള്ളി മെഡൽ നേടിയ കേരള ടീമംഗം പി. കെ. ഫസീന് ജന്മനാട്ടിൽ കുനിയിൽ അരുണോദയം ക്ലബ് ഉജ്ജ്വല സ്വീകരണമൊരുക്കി. 
വെള്ളിയാഴ്ച നേത്രാവതി എക്സ്പ്രസ്സിൽ കോഴിക്കോട് റെയിൽവേ സ്റ്റേഷനിൽ വന്നിറങ്ങിയ ഫസീനെ ക്ലബ്‌ അംഗങ്ങൾ ബൊക്കെയും മാലയും നൽകി സ്വീകരിച്ചു. തുടർന്ന് കീഴുപറമ്പ് എടശ്ശേരിക്കടവ് പാലത്തിന് സമീപം തുറന്ന വാഹനത്തിൽ ആനയിച്ച് നൂറോളം ബൈക്കുകളുടെ അകമ്പടിയോടെ വരവേറ്റു.
കിഴുപറമ്പ് ടൗണിലൂടെ കുനിയിൽ ന്യൂബസാർ വഴി അൻവാർ നഗർ വരെയായിരുന്നു സ്വീകരണ ഘോഷയാത്ര. കിഴുപറമ്പ ഗ്രാമ പഞ്ചായത്ത്‌ പ്രസിഡന്റ്‌ വി. പി സഫിയ ഹുസൈൻ നോട്ടുമലയണിയിച്ച് സ്വീകരിച്ചു. വൈസ് പ്രസിഡന്റ്‌ പി. പി. എ. റഹ്മാൻ, മെമ്പർമാരായ കെ. വി. റഫീഖ് ബാബു, എം. ടി. ജംഷീറ ബാനു തുടങ്ങിയവരും വിവിധ സ്വീകരണ കേന്ദ്രങ്ങളിൽ സംബന്ധിച്ചു.
വിവിധയിടങ്ങളിലായി കിഴുപറമ്പ് വൺ ഡയരക്ഷൻ , സി. എച് ക്ലബ്‌, കുനിയിൽ പ്രഭാത്, ഗ്രീൻ സ്റ്റാർ ക്ലബ്ബുകളും വിവിധ സന്നദ്ധ സംഘടനകളും ഹാരാർപ്പണം നടത്തി. 2007 ൽ കുനിയിൽ അരുണോദയം സെപ്റ്റിലൂടെയാണ് ഫസീൻ ഫുട്ബാളിലേക്കെത്തുന്നത്.  പിന്നീട് ഫാറൂഖ് സെപ്റ്റിലും തിരുവനന്തപുരം  മഹാത്മാ ഗാന്ധി കോളേജിലും പന്തുതട്ടി. 
2020ൽ ഖേലോ ഇന്ത്യ ദേശീയ യൂണിവേഴ്സിറ്റി ഗെയിംസ്‌ ചാമ്പ്യന്മാരായ കേരള യൂണിവേഴ്സിറ്റി ടീമംഗമായിരുന്നു. 2019 ലും 2020 ലും ഓൾ ഇന്ത്യാ യൂണിവേഴ്സിറ്റി ടൂർണമെന്റിൽ കേരള യൂണിവേഴ്സിറ്റിക്കായി മിന്നും പ്രകടനം നടത്തി. 2018 ൽ ബാംഗ്ലൂരിൽ നടന്ന ഊർജ്ജ കപ്പിൽ പങ്കെടുത്ത അണ്ടർ 19 കേരള ടീമിലും അംഗമായിരുന്നു. 
4 വർഷം മലപ്പുറം ജില്ലാ ജൂനിയർ ടീമിലും കഴിഞ്ഞ വർഷം കൊല്ലം ജില്ലാ സീനിയർ ടീമിലും കളിച്ച ഫസീൻ നിലവിൽ തിരുവനന്തപുരം സായി ഫുട്ബോൾ ആക്കാദമിക്കാണ് ബൂട്ടുകെട്ടുന്നത്.അണ്ണാമലൈ യൂണിവേഴ്സിറ്റിയിൽ ഹിസ്റ്ററി ബിരുദ വിദ്യാർത്ഥിയാണ്. ഫസീന്റെ ഇളയ സഹോദരൻ എഫ് സി അരീക്കോടിൻ്റെ ഫർഹാനും മികച്ച കളിക്കാരനാണ്. വൻകിട ക്ലബുകളിൽ നിന്നുള്ള വിളിയെത്തുമെന്ന പ്രതീക്ഷയിലാണ് മികച്ച പ്രതിരോധ താരമായ ഫസീൻ. 