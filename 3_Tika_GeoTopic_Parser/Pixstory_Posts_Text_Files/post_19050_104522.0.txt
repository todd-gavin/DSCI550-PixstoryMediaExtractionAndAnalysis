Gianmarco Pozzecco è il nuovo ct dell'Italbasket. A meno di quarantotto ore dal divorzio a sorpresa tra la Nazionale e Meo Sacchetti, gli azzurri trovano un nuovo commissario tecnico che ora, in pochi mesi, avrà il compito di lavorare per arrivare al meglio ai prossimi Europei di settembre.

La prima uscita per la nazionale di Pozzecco sarà tra meno di un mese: sabato 25 giugno è programmata un'amichevole contro la Slovenia. Per il primo impegno ufficiale bisognerà aspettare un po' di più, fino a lunedì 4 luglio quando gli azzurri giocheranno contro i Paesi Bassi nell'ultima partita della prima fase di qualificazione ai Mondiali del 2023. Prima dell'inizio degli Europei (2-8 settembre), il cui girone l'Italia lo giocherà a Milano, ci sarà modo di veder prendere vita alla squadra di Pozzecco: doppia amichevole con la Francia il 12 e 16 agosto, torneo di Amburgo contro Germania e Repubblica Ceca il 19 e 20 agosto.

Da giocatore, Pozzecco ha collezionato 84 presenze con la nazionale mettendo a canestro 598 punti. Nel 2012 ha iniziato la sua prima avventura da allenatore con la Orlandina.