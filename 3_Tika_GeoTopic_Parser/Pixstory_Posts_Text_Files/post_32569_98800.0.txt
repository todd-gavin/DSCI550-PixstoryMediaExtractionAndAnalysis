Nelle prime prove libere del GP di Miami, su un tracciato totalmente inedito, tanti testacoda e tanti lunghi (con anche l'incidente di Valtteri Bottas, senza gravi conseguenze se non per il retrotreno della sua Alfa Romeo) e miglior tempo per Charles Leclerc, che nel finale, nonostante il traffico, riesce all'ultimo giro utile a fare il miglior crono in 1:31.098, superando Russell (Mercedes) e Verstappen (Red bull). Sesto Sainz a 4 decimi ma con gomme Medie usate da 20 giri. Nelle FP2, ancora testacoda e incidenti. A testimonianza del buon feeling della Mercedes con la pista della Florida, a fissare il nuovo record è George Russell che in 1:29.938 precede di un decimo Leclerc e di due Sergio Perez. Quarto Hamilton, anch'esso a 2 decimi. Problemi per Sainz, che finisce in anticipo andando a sbattere a metà sessione (11° tempo per lui) e per Max Verstappen, che non riesce a fare neanche un giro utile per un problema di surriscaldamento al retrotreno della sua Red Bull.