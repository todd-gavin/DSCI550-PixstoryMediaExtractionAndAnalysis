Ancora un oro per l'Italia dalle acque del mare di Olbia. Nella 10 km maschile a vincere è Domenico Acerenza, già argento ieri, che ha battuto di 3,7" e 5,5"  i francesi Olivier e Fontaine. Non riesce la difesa del titolo a Gregorio Paltrinieri che va in crisi nel finale e chiude al settimo posto: "Faccio una fatica bestiale con questo mare, c’era un mare bestiale, ma al quarto giro ero distrutto, condizioni difficilissime, con questo mare faccio fatica. Oggi il mare era molto peggio di ieri" le sue parole al termine. Al contrario, Acerenza ha iniziato in terza posizione gli 800m finali, recuperando progressivamente Fontaine che aveva lanciato lo sprint e Olivier: "E’ stata davvero difficile, una gara super difficile, nel primo giro non abbiamo visto la barca e ho saltato rifornimento, nel secondo non sapevo nulla, nel terzo sapevo di avere 50” di ritardo. Ma ho cominciato a spingere. Ho iniziato a recuperare e sono super felice" ha dichiarato il neo campione europeo.