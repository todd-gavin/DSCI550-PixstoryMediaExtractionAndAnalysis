La finale del torneo Masters 1000 di Cincinnati si giocherà tra Stefanos Tsitsipas e Borna Coric. Il greco ha sconfitto il numero 1 al mondo Daniil Medvedev con il punteggio di 7-6 3-6 6-3 al termine di una battaglia che ha visto molti ribaltamenti nel punteggio. Nel primo set, Tsitsipas ha annullato un set point nel corso del tie break prima di vincere il parziale, mentre nel secondo Medvedev è scappato subito sul 5-0 garantendosi di fatto il terzo set, dove però il russo nel sesto game ha infilato ben 4 doppi falli che gli sono costati il break e la partita. Nell'altra semifinale Coric, che aveva eliminato Rafael Nadal nei giorni scorsi, ha vinto abbastanza agevolmente contro il britannico Cameron Norrie con il punteggio di 6-3 6-4. Per il croato, al rientro da un lungo infortunio, è la seconda finale in un Masters 1000 dopo quella di Shanghai 2018.