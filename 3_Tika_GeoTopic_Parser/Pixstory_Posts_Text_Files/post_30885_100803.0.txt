Il giorno dopo l'emozionante saluto allo Stadium e ai tifosi della Juventus, condito dalle sue copiose lacrime, per Paulo Dybala l'ondata di affetto prosegue sui social network. Il numero 10 bianconero ha ricevuto diversi attestati pubblici di stima non solo dai suoi compagni di squadra, ma anche da chi ha condiviso in passato lo spogliatoio con lui. Qualche esempio? Paul Pogba, vicino al possibile ritorno a Torino, ha scritto "Fratello, sei un top player e un top man!", mentre Miralem Pjanic è stato molto poetico: "L'amicizia, il rispetto, la riconoscenza non si misurano in chilometri, e non c’è distanza che non avrei percorso per essere qui stasera. Gli occhi emozionati che incrocerete, le parole che sentirete, raccontano chi siete e cosa rappresentate per questo popolo". Tra gli attuali compagni di squadra, colpiscono le parole di Dusan Vlahovic che con Dybala ha trovato un grande feeling nonostante i pochi mesi vissuti assieme: "Ci è bastato poco per capire che parlavamo le stessa lingua, uno sguardo ed è stata subito Joya".