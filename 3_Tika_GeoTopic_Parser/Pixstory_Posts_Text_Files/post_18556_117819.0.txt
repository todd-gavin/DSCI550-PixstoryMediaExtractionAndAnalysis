Bremer è un nuovo giocatore della Juventus e, in attesa della prima conferenza stampa di presentazione, ha parlato ai microfoni dei canali ufficiali del club indossando la nuova maglia bianconera. "È un momento che finalmente è arrivato, che stavo aspettando. La Juventus è una grande squadra, sono molto contento e felice di essere qui", scelta ricaduta sulla Juve anche per la mentalità vincente, "La Juventus è una squadra vincente, anche io ho l’ambizione di vincere. Ho parlato un po’ con Chiellini e ho deciso che la Juventus era la squadra migliore per me".

Oltre ad averci parlato con Chiellini, Bremer ne ha ereditato anche la maglia numero 3, una vera istituzione per i tifosi: "Chiellini è il miglior difensore italiano, l’ho sempre detto. Quindi mi ispiro un po’ a lui e provo a fare quello che ha fatto lui qui".

Bremer è in Italia da quattro anni ed è cresciuto molto con il Torino, squadra che ha incasserà circa 50 milioni di euro per la sua cessione: "Sono stato con un allenatore bravo, lui mi ha insegnato delle cose. Sono in Italia da quattro anni e ogni anno mi sono migliorato. Difensivamente sono più completo ora".

Alla Juventus giocherà con tanti campioni e già dalla prima giornata di campionato darà, insieme ai suoi compagni, la caccia allo Scudetto: "Quando ho visto che sono arrivati Pogba e Di Maria non ho avuto dubbi su chi scegliere. Siamo una squadra costruita per vincere. La Juve nel destino? Sì, sì, ho anche un cane che è bianconero, era nel mio destino. Sogno più grande? Come ho detto voglio sempre vincere, lo scudetto, la Champions, voglio sempre vincere. Questo è il mio obiettivo".