Ha un lieto fine la storia di Fabio Jakobsen, vincitore in una giornata costellata di cadute alla Grand Boucle, sul traguardo di Nyborg, beffando Wout Van Aert allo sprint. Poco male per il belga, che con gil abbuoni diventa la nuova maglia gialla, soffiandola al connazionale Lampaert, che ieri a sorpresa aveva vinto il cronoprologo (Ganna è stato terzo, attardato da una foratura...). Ma i riflettori sono tutti per Jakobsen, che non più tardi di due anni fa ricevette l'estrema unzione dopo un tremendo incidente allo sprint in una tappa del giro di Polonia. Ma dopo aver rinsaldato le fratture multiple, ricostruito il volto e ricevuto 130 punti di sutura, Jakobsen è tornato in sella e oggi si è tolto una gigantesca soddisfazione, commuovendo tutto il pubblico della corsa gialla.