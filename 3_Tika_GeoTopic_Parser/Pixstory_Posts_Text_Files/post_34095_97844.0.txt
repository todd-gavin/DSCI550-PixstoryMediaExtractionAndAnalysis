Ai microfoni di DAZN, il capitano della Juventus e della Nazionale italiana, Giorgio Chiellini, ha annunciato che il prossimo 1° giugno, contro l'Argentina, giocherà la sua ultima partita con la maglia azzurra: "Saluterò l'Italia a Wembley dove ho vissuto l'apice della mia avventura con la Nazionale e forse anche della mia carriera. Vincere qualcosa con la Nazionale è stato unico, mi piacerebbe dire addio alla maglia con una partita celebrativa.

Futuro? La mia storia con la Juventus non è finita e non finirà mai. Da qui al termine della stagione farò delle valutazioni con le mie due famiglie: quella a casa e la Juventus. 

Anche lo scorso anno ho rinnovato dopo l'Europeo: a questa età non puoi fare un progetto a lungo termine, ma vivere alla giornata. Vedremo con serenità da qui al termine del campionato".