Ancora una vittima al Tourist Trophy 2022, la terza di questa edizione della prestigiosa ma pericolosissima manifestazione motociclistica che si tiene sull'Isola di Man.  A perdere la vita dopo una caduta avvenuta nel corso della gara Supersport disputata lunedì è stato il 52enne nordirlandese Davy Morgan. L'esperto centauro è caduto nel terzo e ultimo giro della gara, immediatamente sospesa. I primi tre della classifica avevano però già tagliato il traguardo e l'ordine d'arrivo è stato dunque ritenuto valido. Dopo diverse ore di sospensione per sistemare le barriere, la competizione è ripresa nel pomeriggio.