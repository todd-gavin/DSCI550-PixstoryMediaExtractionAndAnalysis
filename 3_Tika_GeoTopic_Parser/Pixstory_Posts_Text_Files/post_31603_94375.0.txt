Con il nuovo romanzo La scelta, ambientato nel luglio del 1943 a Roma, Walter Veltroni narra di una famiglia divisa dalla Storia: una ragazza che vuole imparare la libertà, un padre e un figlio divisi dal fascismo, generazioni diverse che, ieri come oggi, devono ricominciare a parlarsi. Perché solo quando i figli affrontano i padri, e i padri si ricordano di essere stati figli, è possibile lasciarsi il buio alle spalle, aprire porte e finestre al futuro. «Immergersi nel nuovo romanzo storico di Walter Veltroni, mentre sugli schermi scorrono parole e immagini di guerra», ha scritto Massimo Gramellini sul "Corriere della Sera", «aggiunge all'intensità del racconto un'urgenza personale. Urgenza di capire e di capirsi, perché nelle scelte dei personaggi del libro c'è più che mai anche la nostra».  Narratore d'eccezione, dopo aver vinto il torneo letterario di "Robinson" con Bomba atomica, Roberto Mercadini ci fa viaggiare nei meandri di un tempo imprevedibile con L'ingegno e le tenebre, fatto di voli pindarici e cadute fragorose, popolato di artisti strepitosi oggi dimenticati, contesse guerriere e frati ribelli e, soprattutto, con due protagonisti giganti della storia dell’arte destinati a odiarsi per tutta la vita, Leonardo e Michelangelo, nel cuore oscuro del Rinascimento. Perché questa è la storia di un'epoca in cui, come nelle vite di Leonardo e Michelangelo, non ci sono confini tra le luci e le ombre. La letteratura è un documento e lo testimonia  Italica. Il Novecento in trenta racconti (e tre profezie), i nostri ultimi cent’anni raccontati dai grandi maestri e da Giacomo Papi, che intreccia capolavori narrativi - da Calvino a Tondelli - con una sua personale lettura del Novecento, fatta anche di statistiche, relazioni parlamentari, articoli di giornale. Un film in bianco e nero che pian piano, mentre la pellicola scorre, diventa a colori svelandoci infine le tre profezie del nostro presente.