Il brasiliano Gabigol è stato una delle più grandi delusioni per l'Inter negli ultimi anni. Arrivato con grandi aspettative, l'attaccante ha concluso la sua breve esperienza con i neroazzurri collezionando solo 9 presenze e un gol. La giovane età, ai tempi aveva 20 anni, e l'inesperienza hanno sicuramente giocato un ruolo importante nel suo fallimento. Di quel periodo difficile ha recentemente parlato la sorella Dhiovanna Barbosa ai microfoni dell'emittente Rede TV!: "Tornava a casa dall'allenamento e andava direttamente nella mia stanza. Ha avuto l'anemia ed è andato in depressione. In quel momento ci parlavamo a malapena. Io e i miei genitori abbiamo provato di tutto per parlare con lui, ma lui si è chiuso. È stata la fase peggiore della mia vita. Per tutti a casa mia. Lui di nuovo in Europa? Vorrebbe, la prima volta è sembrato che non funzionasse più che lui non volesse farla funzionare". Tornato in Brasile, Gabigol si è ripreso tornando protagonista con le maglie di Santos e Flamengo.