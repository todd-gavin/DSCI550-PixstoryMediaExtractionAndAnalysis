“Congratulazioni al Milan per essere tornato in vetta al campionato italiano. Buona Pasqua al club, ai suoi tifosi e a tutti quelli che festeggiano in quest'occasione". Molto più di un semplice messaggio scritto sui social. A pubblicarlo, dopo la vittoria del Milan ieri sera contro il Bologna, è stato 
Mohammed Al-Ardhi, presidente esecutivo di Investcorp, il fondo che sarebbe interessato all'acquisto della società rossonera. Il suo messaggio dà ancora più conferme delle voci che vogliono una trattativa già in stato avanzato tra l'attuale proprietà Elliott e la Investcorp.

Si parla di una base per la vendita del Milan di almeno 1,1 miliardi di euro. Mohammed Al Ardhi, presidente di Investcorp, pare fortemente interessato al club che nella sua storia ha vinto 7 Champions League.

Oltre a essere il numero uno di Investcorp, Mohammed Al Ardhi è presidente di Sohar International, uno dei principali istituti finanziari dell'Oman, oltre che di Al Ardhi Energy Services e di Rimal Investment Projects, aziende legate al mondo petrolifero e al gas.