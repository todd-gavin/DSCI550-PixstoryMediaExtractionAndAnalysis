Il Toronto FC parla sempre più italiano. La squadra canadese, militante nella Mls statunitense, sta infatti per annunciare l'ingaggio di Federico Bernardeschi, svincolato dalla Juventus. Il centrocampista raggiungerà così Lorenzo Insigne e Domenico Criscito, già approdati nell'Ontario. Per ingaggiare i tre azzurri il Toronto FC non ha badato a spese, utilizzando la clausola che permette di sforare il tetto salariale per tre giocatori della rosa, indicati come "designated players". Nella Mls gioca ora anche Giorgio Chiellini, approdato nei Los Angeles Fc.