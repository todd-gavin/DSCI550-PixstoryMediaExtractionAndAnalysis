Per la prima volta le tre principali Società Scientifiche si sono ritrovate per esaminare in modo multidisciplinare impatto, contromisure, problematiche ed opportunità di fronte alla ripartenza del mondo della montagna. Si sono ritrovati esperti in vari campi professionali e sono state condivise criticità, esperienze e proposte ampliando gli orizzonti con punti di vista diversi ma convergenti. A parte le problematiche di carattere sanitario, l’accento è stato posto principalmente sulle opportunità, fra cui gli spazi aperti, di cui la montagna è ricca. Sci alpinismo, ciaspolate, ma anche semplici passeggiate. Ci si è riappropriati della montagna in una sua veste più naturale.
La frequentazione della montagna, però, va fatta con le strumentazioni sufficienti per farlo in sicurezza. La vastità di attività che si possono realizzare (camminate, ferrate, arrampicate, ma anche downhill e canyoning) necessitano di preparazione ed attrezzature ed i professionisti della montagna si sono organizzati per cercare di prevenire gli incidenti. Ultimamente in Trentino il Soccorso Alpino prevede l’impiego di sanitari dedicati ai bike park che permettono un triage (in caso di infortunio) più accurato rispetto al personale “laico”. In questo senso il CNSAS (Corpo Nazionale Soccorso Alpino e Speleologico) è un’importantissima presenza preventiva.

La montagna-terapia, poi, va vista come un riappropriarsi della consapevolezza del proprio corpo anche attraverso le mete, gli step e la fatica. Si prenda l’arrampicata: un mettersi in gioco senza la possibilità di barare. Ciò significa imparare a fidarsi del compagno che assicura la persona con la corda. Si impara a prefissare una meta vicina (il prossimo appiglio) per arrivare al traguardo finale (il punto più alto che si deve raggiungere). È uno sperimentare i propri limiti, sapendo che non sempre si riesce ad arrivare in cima. Con l’allenamento e la costanza, però, i limiti si possono superare. Si impara molto di più guardando il proprio insegnante e i propri compagni, piuttosto che una lezione frontale tradizionale.