È un lunedì di campionato decisamente ricco, quello a cui stiamo per assistere. Ben due i posticipi delle 18.30, con il Bologna di Mihajlovic che ospita il Napoli di Spalletti al Dall’Ara e il Milan che scende in campo a San Siro per provare a portare a casa i tre punti contro lo Spezia. Due partite decisamente importanti in zona Europa, specialmente per i rossoneri che, seppur con un match in più all’attivo, possono provare a sorpassare i cugini dell’Inter al comando della classifica. Alle 20.45, invece, in diretta anche su Sky oltre che su Dazn, la Fiorentina riceverà al Franchi il disastrato Genoa, alla prima partita ufficiale dopo l’esonero di Andriy Shevchenko. Riuscirà il Grifone ad accorciare le distanze da una zona salvezza sempre più lontana?