Inizia l'avventura di Gianluca Scamacca con il West Ham. L'attaccante della nazionale ha scelto il numero 7 e ha rilasciato la sua prima intervista ufficiale al canale tv del club, confermando la sua soddisfazione per la squadra: "Ho scelto il West Ham per il loro progetto e per quanto hanno dimostrato di volermi. Vediamo le cose allo stesso modo. Anche con l’allenatore: da quando ci ho parlato mi è stato subito chiaro. Ho aspettato il momento di giocare in Premier League, è stato il mio sogno per anni. Adesso sono davvero felice". La scelta di mettersi alla prova nel campionato inglese è stata approvata anche dal CT Roberto  Mancini: "Gli ho parlato prima di venire qui: mi ha detto che era il posto migliore per me, che mi avrebbe permesso di giocare in un campionato in cui crescere e migliorare, visto che la Premier League è il miglior torneo del mondo". Scamacca ha già effettuato il suo primo allenamento con i nuovi compagni di squadra e potrebbe debuttare già il prossimo 7 agosto, quando scatterà la Premier League con la sfida ai campioni in carica del Manchester City.