La partita che nessuno voleva giocare e che metteva di fronte Turchia e Italia, uscite sconfitte dal primo turno dei playoff per i mondiali in Qatar, ha visto gli azzurri vincere per 3-2.
Il CT Roberto Mancini ha schierato una formazione rivoluzionata con tanti giovani attorno al veterano Chiellini. L'avvio è stato disastroso con un gol dell'ex romanista Under preso dopo pochi minuti da un Donnarumma apparso tutt'altro che impeccabile. L'Italia non ha però accusato troppo il colpo e man mano ha cominciato a farsi pericolosa, fino ai due gol in rapida successione firmati da Cristante e Raspadori tra il 35' e il 39'. Al 69' l'attaccante del Sassuolo ha completato la sua doppietta, sfruttando il secondo assist della serata di Biraghi, già autore della punizione da cui era nato il primo gol. La Turchia ha accorciato le distanze all'83' con Dursun, a cui poi Donnarumma ha negato il pareggio pochi minuti dopo. Una vittoria che serve all'Italia per voltare pagina dopo la seconda eliminazione consecutiva negli spareggi per i Mondiali.