Sembrava un weekend favorevole per la Ferrari e invece, quello del GP di Francia - ed è un ritornello che ci siamo ripetuti un po' troppe volte in questa stagione - si è in fretta trasformato nell'ennesimo fine settimana 
da incubo. A trionfare, è stato il solito Max Verstappen, che torna al successo dopo sole due gare di digiuno: una vittoria, la numero 27 in carriera, che però è stata propiziata dal grave errore di guida del rivale Charles Leclerc che, dopo essere partito dalla pole position e aver condotto il primo stint di gara, ha perso il controllo della sua F1-75 carambolando contro le barriere mentre si trovava al comando. Alle spalle dell'olandese, si rivede sul podio Lewis Hamilton, seguito a ruota dal compagno George Russell, bravo a beffare sul finale un Sergio Perez apparso un po' troppo spento sin dal via. Unico aspetto positivo della domenica Ferrari è, invece, 
la rimonta di Carlos Sainz: partito 19esimo, lo spagnolo è riuscito a risalire la corrente a suon di sorpassi, trovandosi addirittura in terza posizione a una decina di giri dalla fine e poi chiudendo quinto. 

Foto: Instagram redbullracing