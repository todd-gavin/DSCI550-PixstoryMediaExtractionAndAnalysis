Una giornata amara per gli italiani la seconda degli Internazionali d'Italia NBL al Foro Italico di Roma, il torneo Masters 1000 su terra rossa che segue quello di Madrid. Orfano del nuovo fenomeno Alcaraz, che dopo il trionfo nel master spagnolo ha dato forfait per curare la caviglia e presentarsi al massimo della forma al Roland Garros, il torneo capitolino aveva già visto ieri l'eliminazione delle wild card Arnaldi (6-1 6-4 con Cilic) e Passaro (6-3 6-2 con Garin). Oggi si sono aggiunte le eliminazioni al primo turno di Lorenzo Sonego (7-6 3-6 6-3 con il canadese n.13 Shapovalov), di Giulio Zeppieri (6-3 6-4 con il russo Khachanov) e del giovanissimo padrone di casa Flavio Cobolli, eliminato 6-3 6-4 dall'americano Brooksby. L'unico a superare il turno è stato Fabio Fognini, che ha fatto fuori l'austriaco Dominic Thiem 6-4 7-6. Tra le donne eliminata la Elisabetta Cocciaretto (6-4 6-2 con la quotata svizzera Belinda Bencic) e Martina Trevisan (6-4 6-2 dalla cinese Zhang). Camila Giorgi, infine, delude contro l'australiana Tomljanovic, che la sconfigge 6-3 4-2 (l'azzurra si ritira per un sospetto stiramento nel corso di un break causato dalla pioggia). Domani in campo Jannik Sinner contro lo spagnolo Martinez, il giovane Luca Nardi contro il britannico Norrie, Jasmine Paolini contro la svizzera Teichmann e Lucia Bronzetti con la colombiana Osorio Serrano.