L'indri è l'unico tra i lemuri a comunicare attraverso un vero e proprio canto, che riecheggia nelle foreste del Madagascar. Questo lemure è a rischio critico di estinzione e nel 2022 Friend of the Earth, la certificazione internazionale per un’agricoltura sostenibile, ha contribuito alla realizzazione di un nuovo progetto per tutelarlo. Grazie alla collaborazione tra World Sustainability Organization, Friend of the Earth, U ONLUS, Università di Torino e GERP (Groupe d’Etude et de Recherche sur les Primates), a gennaio 2022 è partito il "Maromizaha Conservation Project" che propone importanti attività di conservazione dedicate alla popolazione di indri a Maromizaha.
L'indri vive nella Foresta Pluviale degli Alberi Dragone di Maromizaha, un'area dichiarata protetta nel 2015. In tutto il Madagascar vivono circa 1.000 indri, per un totale stimato di circa 5.000. A Maromizaha sono stati identificati 86 individui per una stima di circa 200 individui nell'intera area, che però potrebbe essere più bassa.
 
Caratterizzato da un manto lungo e nero con variegature bianche, il muso volpino, grandi occhi verdastri ed orecchie arrotondate, l'indri, chiamato dai locali "Babakoto", è famoso per il suo caratteristico canto mattutino, con sequenze sonore che possono durare fino a 3 minuti. Si tratta di un canto dotato di ritmo, duetti e cori armonizzati, una capacità che ha solo un altro primate: l'uomo. 
 
Il primo obiettivo è quello di studiare e monitorare le popolazioni di indri. In questo momento 12 gruppi di indri sono sotto osservazione: 4 guide compiono monitoraggi ogni giorno, raccogliendo dati sul loro comportamento e sui loro spostamenti; gli individui vengono identificati tramite i segni caratteristici del loro manto. Inoltre, è in corso un monitoraggio tramite  appositi registratori acustici che vengono posizionati in punti strategici sugli alberi e spostati ogni tre settimane. Un'altra attività riguarda il ripristino dell'habitat, tramite la gestione di diversi vivai di bambù e di altre piante endemiche, ed il sostegno alla popolazione locale nel ripristino ecologico di specifiche aree degradate della foresta.