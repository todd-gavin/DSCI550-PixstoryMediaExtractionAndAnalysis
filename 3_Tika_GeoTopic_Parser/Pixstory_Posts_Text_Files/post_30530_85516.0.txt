È morto nella notte, probabilmente per un ictus, Pino Wilson, capitano della Lazio che vinse lo scudetto nel 1974. Aveva 76 anni, viveva a Roma ed era diventato un opinionista, sempre legato ai colori biancocelesti. I tifosi lo ricordano come "Il Capitano", fu uno dei maggiori protagonisti di quella stagione memorabile, assieme ad altri nomi storici come Giorgio Chinaglia in attacco e Tommaso Maestrelli in panchina.
Wilson era nato in Inghilterra, ma la sua famiglia si era presto trasferita in Italia. Con la maglia della Lazio ha collezionato ben 392 presenze tra il 1969 e il 1980, segnando 6 reti. Partecipò anche al Mondiale del 1974.