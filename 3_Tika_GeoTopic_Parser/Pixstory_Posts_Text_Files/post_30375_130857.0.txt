L'addio di Casemiro al Real Madrid, club con il quale è cresciuto e ha vinto tutto, si è celebrato quest'oggi in una conferenza stampa. Il brasiliano non ha nascosto le lacrime, davanti a un altrettanto commosso Carlo Ancelotti, ma ha spiegato perché ha deciso di dire sì alla corte del Manchester United: "La scelta di andare allo United non è arrivata così, all’improvviso. È maturata da tempo. Sentivo che per me qui era finito un ciclo, e questo ho detto al presidente il giorno dopo la finale di Champions. Lui mi ha chiesto di pensarci su, dandomi appuntamento dopo le vacanze. Sono tornato e non avevo cambiato idea". I Red Devils non stanno attraversando il miglior momento della loro storia, ma anche per questo Casemiro si dice più motivato che mai: "Mi sento come un ragazzo di 18 anni, non vedo l’ora di iniziare. Giocherei stasera contro il Liverpool. Vado con un entusiasmo incredibile. Lascio il club più grande del mondo, il club più esigente del mondo, qui quando vinci Liga e Champions l’anno dopo devi rivincere Liga e Champions, ma vado in una squadra enorme che - ora magari no - ma in futuro sicuramente potrà tornare a competere col Real Madrid. Chi dice che me ne vado per soldi non mi conosce. Se avessi voluto guadagnare di più sarei andato via 4-5 anni fa".