Ora è ufficiale, Matteo Berrettini non prenderà parte al Roland Garros. La notizia era nell'aria da un po', ora lo ha confermato lui stesso sui social network in cui, comunque, ha fatto sapere che i miglioramenti dopo l'operazione alla mano sono costanti, così come la ripresa degli allenamenti ad alta intensità. Ma il torneo parigino ha una caratteristica che lo ha fatto rinunciare, ossia i cinque set.

"Dopo aver ricevuto aggiornamenti molto positivi da parte del mio team medico, sono finalmente tornato ad allenarmi in campo ad alto livello. La mia mano ha reagito benissimo alle sollecitazioni e sto lavorando duramente per ritrovare la forma migliore. Io e il mio team abbiamo comunque deciso che partecipare al Roland Garros, dove si gioca al meglio dei 5 set, non sarebbe una scelta congrua al percorso fatto fino ad ora. Per questo motivo ho deciso di programmare il mio rientro per la stagione sull’erba".