Parla poco, ma quando lo fa fa sempre notizia. Donnarumma ha appena conquistato il suo primo titolo con il Psg, il campionato, e ai microfoni di Sky ha detto e ribadito che il suo futuro è a Parigi, a prescindere dalle tante voci che corrono. "È stata una bella soddisfazione. Per me si è trattato di un anno di ambientamento, ma sono davvero contento per com'è andata. Ci dispiace aver dato una delusione ai nostri tifosi in Champions League, ma proveremo a rifarci".

La sua prima stagione in Francia è stata caratterizzata dal turnover con Navas, portiere che ha disputato le partite di campionato, mentre Donnarumma quelle di Champions. Un'alternanza che non ha giovato a nessuno dei due estremi difensori. Anche su questo ha detto la sua: "Sono qui per fare il titolare. Come ho già detto, per me è stato un anno di ambientamento: non è stato facile cambiare, lingua e abitudini. Con Navas ho un ottimo rapporto ma, come ha dichiarato anche lui, non è stato facile vivere questa competizione. Le cose sicuramente devono cambiare".

Con il campionato vinto e i festeggiamenti iniziati, resta l'amaro in bocca per come sia andata in Champions League e l'eliminazione per mano del Real Madrid. Una sconfitta aspramente criticata dai tifosi: "Ci è dispiaciuto molto anche perché ci hanno sempre supportato e sono stati il nostro dodicesimo uomo in campo. Li capiamo, anche noi volevamo fare bene in Europa: abbiamo sofferto nello spogliatoio dopo l'eliminazione, ma l'obiettivo in questa gara era di vincere il titolo e in futuro proveremo a rifarci anche in Champions".