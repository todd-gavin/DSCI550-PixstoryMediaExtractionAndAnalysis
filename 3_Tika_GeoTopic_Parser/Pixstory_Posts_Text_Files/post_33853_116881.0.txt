Soltanto alla fine della loro vacanza a Ibiza, Federico Valverde e la moglie Mina Bonino hanno raccontato l’increscioso episodio che li ha visti protagonisti all’arrivo sull’isola spagnola. I due sono stati infatti rapinati nella casa che avevano affittato: a svelarlo è stata la compagna del giocatore del Real Madrid sul proprio profilo Instagram, aggiungendo di avere validi motivi per credere che nell’occasione siano stati anche drogati affinché non si rendessero conto di quello che stava succedendo. 

«Al nostro arrivo a casa, il cuoco era già lì. Mi ha spiegato che c’era solo una chiave e che l’avrebbe portata con sé, in modo che la mattina dopo avrebbe potuto farci trovare la colazione senza disturbarci. Il punto è che il giorno dopo non riuscivo nemmeno ad alzarmi. Ho mandato un messaggio alla domestica perché si occupasse di mio figlio. Mi sentivo malissimo», ha scritto la Bonino.

Prosegue così il racconto: «Ho trovato le valigie aperte in salotto. Leslie (la domestica, ndr) stava sistemando tutto. Mi ha chiesto se stessi cercando qualcosa. Penso che fossi sotto l’effetto di droghe: ho riso, ma non avevo capito nulla. Al momento di andare in spiaggia, mi sono allontanata per andare a prendere dei soldi. Quando ho aperto il portafoglio, mi sono accorto che era vuoto. Il cuoco è venuto da me e mi ha raccontato che al suo arrivo, in mattinata, aveva trovato già tutto in disordine».

L’agenzia immobiliare ha accusato il cuoco, sostenendo che avesse provato ad avvelenare Valverde e sua moglie. In seguito, lo stesso cuoco si è licenziato accusando a sua volta l’agenzia immobiliare. Il risultato finale è stato che i due hanno passato il loro primo giorno a Ibiza in ospedale e che sono stati derubati di oltre 10000 euro.