Migliorare la salute delle donne obese o in sovrappeso in gravidanza e ridurre i rischi di sviluppare malattie per i figli in arrivo. Sono gli obiettivi del progetto promosso dal servizio di Promozione della Salute del Dipartimento delle Fragilità, che coinvolge il Dipartimento Materno Infantile di Asst con la partecipazione attiva dei Consultori familiari, dei reparti di pediatria di Asola, Mantova e Pieve, dei reparti di Ostetricia e Ginecologia di Mantova e Pieve, del servizio di Nutrizione Clinica, del corso di laurea in Ostetricia e del Servizio Biostatistico.

Il percorso è attivo dal mese e scorso e coinvolgerà 100 donne gravide con indice BMI>28 (indice di massa corporea), seguite dai Consultori familiari della ASST di tutta la provincia. Il personale coinvolto monitorerà i figli delle pazienti per 24 mesi, cioè fino al secondo anno di età, per verificare l’efficacia degli interventi messi in atto dagli operatori. Le donne del gruppo sperimentale riceveranno infatti un counseling specifico, fornito dagli esperti della Promozione della Salute, dei Consultori Familiari e delle Pediatrie di Asst. Le donne del gruppo di controllo riceveranno brochure informative sui sani stili di vita e l’alimentazione in gravidanza, tradotte anche in varie lingue straniere. Si punta a migliorare lo stile di vita della donna in gravidanza e offrire la possibilità di modificare le abitudini familiari nell’ambito dell’alimentazione, dell’attività fisica e dell’empowerment.

La gravidanza, il puerperio e lo svezzamento sono infatti momenti cruciali. In questa finestra temporale le donne e le famiglie si trovano in una fase molto ricettiva dei suggerimenti esterni e attraverso indicazioni specifiche possono iniziare a curare maggiormente il proprio stile di vita e le proprie abitudini alimentari, ma anche adottare per il bambino e per l’intera famiglia comportamenti salutari.
L’obesità nei bambini è una malattia che colpisce diversi organi e apparati e può essere causa di grave disabilità. Una vera e propria patologia che comporta maggior infiammazione basale e predisposizione a malattie croniche come diabete, alterosclerosi, tumori. Ogni anno, nel mondo, aumenta di 1 milione e 300mila il numero di bambini in sovrappeso e di 300mila quello dei bambini obesi