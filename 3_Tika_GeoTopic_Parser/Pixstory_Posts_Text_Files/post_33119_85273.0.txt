Una seconda sessione di prove libere entusiasmante consegna alla Suzuki con Alex Rins il miglior tempo del venerdì del Gran Premio del Qatar. Lo spagnolo aveva tolto la leadership a un ottimo Marc Marquez, alla fine secondo con la Honda per appena 35 millesimi. Terza posizione per Joan Mir a 147 millesimi dal compagno, poi la prima delle Ducati, quella di Jorge Martin, a 220 millesimi. Tanta Italia nella top ten con Franco Morbidelli quinto con la Yamaha a 413 millesimi, sesta la Ducati di Jack Miller (+0"438), settima l'Aprilia di Aleix Espargarò (+0"454) e decimo Pecco Bagnaia a 539 millesimi, in rimonta rispetto alla difficile mattinata. Ottavo il campione del mondo in carica Fabio Quartararo, che si è tenuto a mezzo secondo di distacco da Rins, con Pol Espargarò (Honda) nono con un divario simile. Gli altri italiani: 11° Bastianini, 13° Dovizioso, 20° Bezzecchi, 22° Di Giannantonio e 23° Marini.