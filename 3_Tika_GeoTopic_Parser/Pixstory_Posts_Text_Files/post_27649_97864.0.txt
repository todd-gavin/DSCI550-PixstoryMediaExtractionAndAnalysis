Dopo un inizio di stagione molto difficile, Francesco Bagnaia può finalmente sorridere. Centrata la pole position ieri in qualifica, anche per tutta la durata del GP di Spagna sulla pista di Jerez de la Frontera il giovane centauro torinese di casa Ducati è stato il migliore, regolando il gruppo con un ritmo estremamente sostenuto dal primo all’ultimo giro. Unico a riuscire a tenere il suo passo, il campione del mondo Fabio Quartararo, mai però davvero in grado di tentare il sorpasso. Sul podio l’Aprilia di Aleix Espargaró, bravo a rimontare dopo una brutta partenza, vincendo una bella bagarre a tre durata per tutta la corsa con Marc Marquez e Jack Miller, rispettivamente al quarto e quinto posto. 

Foto: Instagram motogp