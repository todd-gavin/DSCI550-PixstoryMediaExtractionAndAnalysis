In attesa del match di Berrettini, Sinner è l'unico italiano ad essere riuscito ad accedere al terzo turno del torneo di Indian Wells (Fognini ha ceduto solo alla febbre). L'altoatesino ha superato facilmente il serbo Djere in due set, entrambi con il punteggio di 6-3. Eliminato invece Sonego, sconfitto dal francese Bonzi in due set, 6-3 e 6-4.

Non c'è stata molta partita tra i due. Sinner ha conquistato tutte le battute e due break, e già nel primo set si è portato velocemente sul 5-3 con il servizio a disposizione e il 6-3 portato a casa. Stesso copione per il secondo e stesso identico risultato.

Male per l'altro italiano impegnato nella notte italiana. Sonego perde in due set contro il francese Bonzi che affronterà proprio Sinner al terzo turno. Il tennista torinese si arrende in appena 96 minuti di gioco e dopo troppi errori. Dopo un inizio equilibrato, due errori sul dritto di Sonego spalancano la strada al rivale che ne approfitta per mandarlo in confusione e chiudere il primo set 6-3. Poco meglio il secondo set. Molto bravo Bonzi ad aggredire Sonego e non farlo ragionare quando la partita si è messa male.