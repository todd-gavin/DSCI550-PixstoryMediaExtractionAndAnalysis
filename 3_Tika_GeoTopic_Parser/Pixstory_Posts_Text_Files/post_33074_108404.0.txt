Ai mondiali di Budapest 2022 Niccolò Martinenghi scrive la storia del nuoto azzurro, diventando il primo campione del mondo nella rana per l'Italia e lo fa vincendo la finale dei 100 metri rana in 58"26, bruciando l'oladese Kamminga e l'americano Fink. Non è questo l'unico risultato di rilievo per gli azzurri. Thomas Ceccon, quinto nella finale dei 50 delfino (in cui l'oro è andato all'americano Caleb Dressel), 20 minuti prima aveva chiuso in scioltezza in seconda posizione le semifinali dei 100 dorso con il record italiano di 52"12 (3 centesimi dietro al greco Christou), facendo intravedere meraviglie per la finale di domani. E in finale con il secondo tempo vanno anche Benedetta Pilato nei 100 metri rana femminili (eliminata, invece, la Castiglioni) e Simona Quadarella, che in mattinata nei 1.500 sl femminile è stata seconda solo alla regina Katie Ledecky. Eliminati in semifinale dei 100 dorso femminili Margherita Panziera e Silvia Scalia, e nella semifinale dei 200 stile libero maschile Marco De Tullio. Nelle altre finali di giornata gli ori sono andati a Torri Huske (100 farfalla femminili) e Alex Walsh (200 misti femminili).