A pochi minuti dalla scadenza dei contratti, il Milan ha ufficializzato i rinnovi di Paolo Maldini e Ricky Massara, il duo che negli ultimi anni ha portato il Milan a combattere nuovamente per il primo posto con la ciliegina sulla torta del Tricolore conquistato solo poche settimane fa. La nuova proprietà non poteva non dar loro fiducia, anzi ci si chiede perché ci abbiano messo così tanto. In ogni caso, il prolungamento è stato fatto fino al 30 giugno 2024.

Che tutto ormai era fatto lo ha detto direttamente Maldini uscendo dall'incontro dove era stata apposta la firma. "È tutto a posto, all'ultimo abbiamo rinnovato. Siamo contenti di essere qui e della stagione. Siamo contenti di programmare un futuro sempre vincente. Come sarà il Milan? Adesso vediamo, c'è tempo. Siamo partiti un po' in ritardo ma recupereremo. Sono molto felice".