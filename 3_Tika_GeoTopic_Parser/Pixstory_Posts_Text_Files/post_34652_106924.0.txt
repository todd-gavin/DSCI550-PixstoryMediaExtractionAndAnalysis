“Sfida per Asensio", titola così il Corriere dello Sport questa mattina, facendo riferimento al forte interesse di Juventus e Milan per il centrocampista del Real Madrid che, nonostante un contratto in scadenza alla fine dell'anno prossimo, avrebbe chiesto alla società di essere ceduto. Alla finestra però non ci sono solamente le due italiane, ma il centrocampista interessa a diverse big. D'altronde il giocatore spagnolo ha ancora 26 anni, quindi ancora tanti anni di fronte a sé, e può già vantare 160 presenze con la maglia dei Blancos e 28 presenze in nazionale.

Il Milan lo vedrebbe bene nello scacchiere di Pioli a completare il 4-2-3-1. Sarebbe un bel passo avanti. Maldini avrebbe già contattato Ancelotti, suo ex compagno in rossonero oltre che allenatore, per chiedere di poter trattare con Asensio. La Juventus, allo stesso modo, vede il centrocampista offensivo ottimo per il tridente composto da Vlahovic in avanti e lui e Chiesa più arretrati.

Essendo a un anno dalla scadenza di contratto il prezzo potrebbe essere contenuto. Si parla però di una cifra intorno ai 30 milioni di euro che potrebbe rappresentare un problema a fronte di altre squadre interessate e più attrezzate economicamente. Quanto all'ingaggio, Asensio percepisce quasi 6 milioni di euro netti all'anno.