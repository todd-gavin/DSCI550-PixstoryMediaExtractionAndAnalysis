Sconfitto in casa dal Torino di Juric, Davide Nicola ha analizzato la prestazione della Salernitana ai microfoni di DAZN.

"A me non scoraggia niente: la scelta di venire qua è stata dettata dal fatto che molti mi dicessero che non si potesse fare quello che ho in mente. Stasera sono estremamente irritato, ma accetto la sconfitta, sapendo che la mia squadra non la meritava, sia per i numeri prodotti, sia per il fatto che la gestione della gara non mi trova d'accordo. Dobbiamo migliorare nella concretezza. Ma noi c'eravamo, fare un punto poteva dare un gusto diverso a questa partita. Chi si intende di calcio sa che giocare contro il Torino impone di verticalizzare immediatamente. La grande pressione che portano a uomo costringe a giocare velocemente, e quel velocemente si traduce spesso in verticalizzazioni. Abbiamo preparato la partita per manovrare con più pazienza, e in parte l'abbiamo fatto. Anche nel primo tempo abbiamo creato, tant'è che la prima chance l'abbiamo prodotta noi. È chiaro che dobbiamo migliorare la velocità e capire la qualità dell'avversario, ma stasera è difficile fare rimostranze a questa squadra. Non mi tengo né il 4 né il 100 di salvarmi: mi tengo la convinzione e la capacità di pensare che le cose possano accadere perché noi le vogliamo far accadere. Non so dirti una percentuale: mi è successo di essere dall'altra parte, di essere nella condizione di raggiungere qualcosa anche quando qualcuno non lo pensava".