Per il momento non è certo che il 24 marzo a Palermo, in occasione del playoff della Nazionale contro Macedonia, sarà dato il via libera al 100% di capienza negli stadi. Per Juventus-Inter del primo aprile pare invece cosa sicura l'apertura totale dello Stadium, come ha anticipato Ansa facendo riferimento alla riunione sul Covid a Palazzo Chigi.

A parlare della riapertura degli stadi anche Valentina Vezzali, sottosegretaria allo Sport, durante l’evento per celebrare il 161° anniversario di ADM a Roma: "La curva epidemiologica si sta alzando, ma con il ministro Speranza abbiamo condiviso che c’è la possibilità di dare alla Figc una deroga al 100% anche senza aspettare il 31 marzo. Il 31 marzo terminerà lo stato d’emergenza e si andrà verso una normalità che non sarà più quella pre-Covid ma daremo il segnale di un’apertura al 100% sia per gli stadi che per gli impianti al chiuso“.