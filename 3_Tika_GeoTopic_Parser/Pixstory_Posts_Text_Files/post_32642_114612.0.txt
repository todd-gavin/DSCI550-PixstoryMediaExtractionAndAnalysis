L'olandese Max Verstappen, con un ultimo tentativo sul filo dei millesimi, beffa Charles Leclerc e si prende la pole position nella gara sprint che si terrà domani al Red Bull Ring di Spielberg. Il pilota della Red Bull ha potuto sfruttare gomme fresche contro quelle dei ferraristi, che le avaano usate già da un giro e sono stati costretti a rientrare ai box quando a 2m31s dalla fine è uscita una bandiera rossa per l'uscita di pista di George Russell con la Mercedes. Questo dettaglio ha fatto la differenza, ma anche un super terzo settore di Verstappen che domani scatterà in prima fila al fianco del rivale Leclerc. Sainz, staccato di 8 centesimi, partirà terzo vicino a Sergio Perez, che però è sotto investigazione per track limits nel giro che lo ha qualificato dalla Q2 alla Q3. Se il messicano verrà retrocesso fuori dalla top ten, al quarto posto scatterà Russell, che al momento è quinto davanti a Ocon (Alpine). Quarta fila per le due Haas di Magnussen e Mick Schumacher, quinta per Alonso (Alpine) e Hamilton (Mercedes), autore quest'ultimo di un'altra uscita di pista pochi minuti prima di Russell.