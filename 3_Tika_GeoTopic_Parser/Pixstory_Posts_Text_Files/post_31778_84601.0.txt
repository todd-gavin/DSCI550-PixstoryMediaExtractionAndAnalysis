Canosa è la città che mi ha vista nascere e che da un ventennio a questa parte mi accoglie calorosamente quando torno a farle visita. Possiede un importante patrimonio artistico e culturale che oggi vi racconterò attraverso i miei occhi e le mie fotografie.

La leggenda narra che Canosa nasca per merito di Diomede nel 1180 a. C. L’eroe Omerico, dopo aver combattuto la guerra di Troia, approdò in Apulia e diede vita a nuove città tra cui Kanusion, così chiamata per la numerosa presenza di vimini sulle sponde del fiume Ofanto che scorre ad un paio di chilometri dalla città. Un’altra ipotesi riguardante l’origine del nome è quella latina, secondo cui Canusium deriverebbe da canis, animale associato alla Dea Afrodite en kepois.

 “La piccola Roma”: è questo il soprannome della civita. Canosa, come La Città eterna, si erge su sette colli: Colle dei Quaranta Martiri, Colle San Giovanni, Colle Santa Sofia, Colle San Giorgio, Colle Montescupolo, Colle di Sant’Angelo e Colle San Pietro.

Questa caratteristica morfologica ha permesso la costruzione sotterranea di grotte artificiali, nonché la creazione degli ipogei, presenti al di sotto del centro abitato e nelle periferie. Il tufo ricavato dalle escavazioni ha permesso, e permette tuttora, la costruzione di edifici in superficie.

Fonte: Giulia Civita