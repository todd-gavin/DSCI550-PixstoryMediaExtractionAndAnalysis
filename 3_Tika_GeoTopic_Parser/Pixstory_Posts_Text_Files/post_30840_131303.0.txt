L'infortunio al polpaccio che ha fermato Marcell Jacobs dopo il successo sui 100m agli Europei di Monaco fortunatamente non è grave. Il bicampione olimpico si è sottoposto questa mattina a degli accertamenti diagnostici presso l'Istituto di Medicina dello sport di Roma, i quali hanno evidenziato uno stato di sovraccarico strutturale con ridotto edema al polpaccio sinistro. Si tratta del muscolo che il velocista azzurro aveva fasciato con del taping tricolore prima della finale della scorsa settimana. Jacobs dovrà ora osservare sette giorni di riposo e terapia, prima di nuovi esami che saranno decisivi per capire come proseguirà la stagione. Non è da escludere che l'azzurro dia appuntamento già al 2023.