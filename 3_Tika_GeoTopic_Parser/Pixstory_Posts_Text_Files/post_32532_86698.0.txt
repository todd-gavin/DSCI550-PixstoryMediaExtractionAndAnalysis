La Ferrari con Carlos Sainz ha ottenuto il miglior tempo della seconda di tre giornate di test in Bahrain, dove fra una settimana circa scatterà il mondiale di Formula 1 2022. Lo spagnolo è stato il migliore con ogni mescola, realizzando il primo tempo con la morbida C4 in 1:33.532. L'iberico ha rifilato - a parità di scelta, ma non sappiamo con che carichi di carburante - 479 millesimi al campione del mondo Max Vertappen, 532 al canadese dell'Aston Martin, Lance Stroll, e 609 millesimi a Lewis Hamilton (Mercedes). Sesto tempo assoluto per Leclerc a 834 millesimi, ma con gomma media C3 e tempo realizzato al mattino con condizioni molto meno favorevoli dell'asfalto. Questo il recap alle 17, orario di chiusura test, ma nell'ora extra che ha avuto a disposizione per girare con la sua Haas, il danese Kevin Magnussen ha realizzato un 1:33.207 con pista ben gommata, temperature ideali e mescola morbida, siglando la migliore performance di tutti i test. La sessione è stata caratterizzata da una serie di bandiere rosse per problemi su Williams, McLaren e Aston Martin. Domani terzo e ultimo giorno di prove in Bahrain.