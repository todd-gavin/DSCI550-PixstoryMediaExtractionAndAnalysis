Milan e Udinese giocheranno l'anticipo della 27esima giornata di serie A venerdì alle 18.45. Un orario insolito, che però già in serata potrebbe consegnare alla squadra rossonera il primato in classifica con allungo sulle inseguitrici Napoli e Inter. Dopo il mezzo scivolone contro la Salernitana l'attesa è tanta e il tecnico Pioli ha espresso fiducia in conferenza stampa pre partita: "Sono tante le situazioni dove possiamo crescere. A Salerno siamo stati poco lucidi dopo il vantaggio, la palla andava gestita meglio, trovando spazi migliori per poter essere pericolosi. Su questo, mi aspetto passi in avanti".

L'obiettivo di quest'anno, dopo il secondo posto dello scorso campionato, è quello di migliorare i punti fatti. Se sarà scudetto per Pioli sarà ancora meglio: "La nostra linea nostra, il nostro obiettivo, è migliorare il punteggio dell’anno scorso (79 punti). Se poi saremo così bravi a migliorare fino ad arrivare allo scudetto, significa che avremo fatto qualcosa di eccezionale. Abbiamo costruito una casa solida e siamo competitivi per le posizioni alte. Ora la casa va abbellita. Ho fiducia nei miei giocatori e con loro tutto è possibile".

Con l'Udinese sarà ancora out Zlatan Ibrahimovic: "Per quanto riguarda il problema attuale, migliora più lentamente di quello che si pensava, è un percorso da fare giorno per giorno. Tra oggi e domani comincerà a correre sul campo e vedremo".