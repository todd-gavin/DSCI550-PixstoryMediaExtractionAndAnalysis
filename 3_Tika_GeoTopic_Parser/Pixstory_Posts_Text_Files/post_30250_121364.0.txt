La Nazionale Italiana di pallavolo non avrà il suo uomo più rappresentativo ai prossimi Mondiali: a sorpresa, il ct Ferdinando De Giorgi ha ufficializzato quest'oggi l'esclusione di Ivan Zaytsev. Alla base della decisione nessun apparente strappo: "Al termine di un appropriato percorso e dopo una attenta valutazione tecnica e di squadra, ho preso la decisione di comunicare all’atleta che non avrebbe fatto parte della rosa dei 14 per il Mondiale. Al fine di evitare qualsiasi tipo di 'speculazione', sottolineo che l'atleta ha sempre tenuto una condotta esemplare". Zaytsev, 33 anni, con la maglia azzurra ha vinto un bronzo alle Olimpiadi di Londra 2012 e un argento a quelle di Rio 2016, oltre a tre medaglie agli Europei, due argenti e un bronzo. Alla base della scelta di De Giorgi potrebbe esserci la volontà di non mettere troppa pressione a Romanò, già davanti a Zaytsev nelle gerarchie dell'allenatore.