Le qualifiche disputate sul circuito di Termas de Rio Hondo hanno visto Aleix Espargaro conquistare la prima pole position dell'Aprilia nella classe MotoGP. Un risultato storico per la casa di Noale, apparsa quest'anno molto competitiva fin dai test invernali.
La prima fila della griglia di partenza del GP Argentina è completata dalle Ducati di Jorge Martin e Luca Marini. Seconda fila per Pol Espargaro su Honda, Maverick Vinales sull'altra Aprilia e per il campione del mondo in carica Fabio Quartararo. Solo dodicesimo il leader del Mondiale Enea Bastianini, tredicesimo Francesco Bagnaia. La gara è in programma alle 20 ora italiana.