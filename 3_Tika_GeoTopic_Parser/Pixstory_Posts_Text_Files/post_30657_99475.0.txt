Milwaukee Bucks – Boston Celtics 108-116
Importantissima vittoria per Boston sul campo di Milwaukee, con la serie pareggiata sul 2-2. Partita vinta con un clamoroso ultimo quarto terminato col parziale di 43-28 per i Celtics. Grande protagonista il veterano Al Horford, autore di 30 punti e capace di tenere testa a Giannis Antetokounmpo, a sua volta autore di 34 punti, in un duello ricco di scintille. Per Boston ottima prestazione anche per Jayson Tatum, che mette a referto 30 punti e 13 rimbalzi.

Golden State Warriors – Memphis Grizzlies 101-98
Golden State rischia, ma alla fine riesce a battere Memphis priva di Ja Morant. Decisivo per i Warriors l'ultimo quarto di Stephen Curry, che realizza 18 dei suoi 32 punti in questo parziale, ribaltando una partita molto più complessa rispetto alle previsioni. I Warriors, infatti, non sono mai stati in vantaggio nella partita fino a 45” dalla sirena ed erano ancora sotto di 12 punti nell'ultimo parziale. In una serata in cui Klay Thompson ha realizzato solo 14 punti tirando male (inconsueto 0/7 da 3), Golden State trova 17 punti e 10 rimbalzi da Andrew Wiggins. Senza Morant, Memphis risponde con una prova corale dalla quale emergono i 21 punti di Jaren Jackson e i 10+15 del ritrovato Steven Adams.