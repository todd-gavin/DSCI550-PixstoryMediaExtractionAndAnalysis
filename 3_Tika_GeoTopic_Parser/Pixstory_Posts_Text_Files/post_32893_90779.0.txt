Sarà la paternità, con l'arrivo della primogenita Giulietta, sarà che il peso di quasi tre decadi di Motomondiale comincia ad affievolirsi sulle spalle del campionissimo di Tavullia, ma il Valentino Rossi che traspare da una lunga intervista concessa a Il Giornale, è un uomo maturo e senza livore, con ancora tantissimi obiettivi nella vita e con meno strascichi polemici, soprattuto con i suoi ex acerrimi rivali. Ma se non stupiscono le dichiarazioni amichevoli nei confronti degli ex rivali Casey Stoner e Jorge Lorenzo, fa sensazione sentirlo parlare come mai prima di Max Biaggi, la sua nemesi praticamente da sempre. "Con Casey c'è stato un grande riavvicinamento" - ha spiegato Valentino - "Mi manda spesso messaggi dall'Australia, mi chiede della bambina, e ci siamo anche visti! E anche con Jorge, ormai è un amico, è venuto alla 100 km del Ranch e alla sera eravamo a ballare insieme. Persin con Max c'è stato un riavvicinamento. All'epoca io non ero nessuno e lui era il numero uno in Italia, e uno dei più forti al mondo, e io ho cominciato a rompergli le scatole. Ero una carogna (sorride). Ma adesso tutto è passato, ci siamo riavvicinati, è stata una bellissima rivalità sportiva".