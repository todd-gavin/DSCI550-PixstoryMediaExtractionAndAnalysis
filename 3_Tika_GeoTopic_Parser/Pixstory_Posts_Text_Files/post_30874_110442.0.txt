Inizia col piede giusto l'avventura di Jannik Sinner al torneo di Wimbledon. L'altoatesino ha sconfitto l'ex numero 3 Stan Wawrinka con il punteggio di 7-5 4-6 6-3 6-2. L'azzurro ha faticato all'inizio a prendere le misure del gioco sull'erba, scivolando anche molto sul tappeto verde britannico. Il primo set si è risolto con una serie di break e controbreak aperta da Sinner nell'ottavo game e che ha portato alla chiusura in 7-5 dopo quasi un'ora di gioco. Nel secondo set Wawrinka toglie il servizio all'avversario quasi subito e conserva il vantaggio fino a chiudere per 6-4. Andamento simile nel set successivo, dove però è Sinner a portarsi sul 3-1 con un break, mantenendo il vantaggio fino a chiudere 6-3. L'ultimo parziale è aperto da un altro break dell'italiano che allunga subito e poi chiude con un secondo break per il 6-2 che pone fine alla partita. Sinner nel secondo turno affronterà il vincente del match tra Daniel Altmaier e Mikael Ymer.