Compie 70 anni Isabella Rossellini, l'attrice iconica e poliedrica - attesa nelle sale con l'ultima pellicola, "The Land of Dreams" - che nella vita si divide tra il cinema e la sua tenuta a Long Island dove alleva galline vintage.

Nata il 18 giugno 1952, figlia di due miti del cinema mondiale, Roberto Rossellini e Ingrid Bergman, lei stessa un mito della bellezza: sette anni fa Lancome l'ha assunta per la seconda volta dopo averla messa senza cerimonie alla porta venti anni prima perché "troppo vecchia per far sognare alle donne che resteranno giovani per sempre".

Nata a Roma negli anni dello "scandalo" dei suoi genitori, per Isabella il cinema è stato fin dall'inizio il mestiere di famiglia.

Debutta accanto alla madre nel 1976 con "Nina", l'ultimo film di Charles Boyer e l'ultimo alla regia di Vincente Minnelli, poi nel 1979, l'anno del matrimonio con Scorsese, appare ne "Il Prato" dei Fratelli Taviani.

Nel 1986 entra nella sua vita David Lynch che la sceglie per "Velluto Blu", il thriller neo-noir che la rende famosa.

Da qualche anno Isabella fa la "contadina" nella tenuta "Mama Farm", 15 ettari a Long Island, dove tra galline e cani "adottati" si è reinventata anche nel settore del'ospitalità con un bed and breakfast ispirato alle sue tre culture: fattoria americana, casa di campagna italiana, contemporaneo svedese. "Mama Farm" è all'insegna dell'organico e Isabella alleva 150 galline vintage(hanno nomi come Andy Warhol e Amelia Earhart e sono il soggetto del suo ultimo libro, "My Chicken and I") e pecore estinte battezzate coi nomi di donne artiste come (Frida) Kahlo, (Georgia) O'Keefe e perfino (Greta) Garbo.

La natura non è un hobby: la star e regista degli short "Green Porno" sulla vita sessuale degli insetti ha ottenuto un master in etologia a Hunter College che le è servito tra l'altro per "Link Link Circus", regia di Guido Torlonia, metà spettacolo e metà conferenza insieme al cane ammaestrato Pan, ispirato alla sua ammirazione per il mondo animale.