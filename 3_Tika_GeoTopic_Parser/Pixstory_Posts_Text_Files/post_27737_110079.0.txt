Il mondo alla rovescia. Dopo settimane in cui gli appassionati di MotoGP si erano trovati dinanzi a una situazione in cui Francesco Bagnaia si era rivelato troppo fragile e Fabio Quartararo un campione imbattibile e senza macchia, il GP d’Olanda ha invece ribaltato la situazione. Pecco ha infatti portato a casa un successo prezioso per il morale ma anche per la classifica iridata, specie se consideriamo che, invece, il campione del mondo in carica ha commesso il primo vero errore della stagione. Il pilota Yamaha è infatti caduto nelle prime fasi di corsa, buttando a terra anche Aleix Espargaró, cadendo poi ancora una volta qualche giro dopo. A completare la festa italiana, in seconda posizione c’è la Ducati di Marco Bezzecchi, con l’Aprilia di Vinales al 
terzo posto. Grande rimonta per l’altra Aprilia, quella di Aleix Espargaró: lo spagnolo, protagonista di una delle gare più belle della carriera, dopo la caduta innescata dall’errore di Quartararo, ha invece recuperato dal 16esimo al quarto posto, accorciando le distanze in classifica proprio dal francese leader del Mondiale. 

Foto: Instagram motogp