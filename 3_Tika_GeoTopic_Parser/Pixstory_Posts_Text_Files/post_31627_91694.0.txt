In generale, la datazione di siti e oggetti archeologici viene effettuata abbinando stratigrafia (ovvero la determinazione della sequenza cronologica) e tipologia (cioè l'identificazione dei manufatti tipici dei diversi periodi all'interno di tale sequenza). Eccettuate le zone con documentazione storica, gli archeologi disponevano di solo questo tipo di cronologia relativa, di per sé abbastanza elastica, fino al 1949, quando l'invenzione del metodo del radiocarbonio o Carbonio-14 (14 C), rese possibile datare i resti di natura organica e di conseguenza i sedimenti originari. Da allora sono state sviluppate numerose altre tecniche di datazione scientifica, la maggior parte delle quali radiometriche, basate sulla percentuale di disintegrazione di particolari isotopi radioattivi. È possibile datare un reperto determinando in quale misura la sua radioattività originaria si è ridotta dal momento in cui l'orologio radiometrico è stato rimesso a zero. Il radiocarbonio non consente però di datare i resti dei nostri primi antenati, come l'Homo habilis: in questo caso, bisogna combinare diverse tecniche quali il metodo del potassio/argon, quello del torio/uranio, le inversioni della polarità del campo magnetico terrestre e la biostratigrafia.
LA DENDROCRONOLOGIA
Le fluttuazioni nel tasso di carbonio-14 nell'atmosfera fan sì che le date determinate tramite la radiometria, in modo particolare quelle precedenti il 1000 a.C., risultino più recenti di quanto in realtà non siano. La dendrocronologia, vale a dire il metodo di datazione tramite gli anelli di accrescimento degli alberi, ha contribuito a risolvere il problema. Facendo riferimento a un gran numero di alberi, gli scienziati hanno elaborato sequenze di anelli che risalgono fino a oltre il 7500 a.C. Confrontandole date fornite dal metodo radiocarbonico applicato al legno delle piante con l'età effettiva di ciascuna pianta determinata tramite la dendrocronologia, gli scienziati hanno elaborato una tavola di conversione delle date radiometriche in date effettive di calendario.

Fonte: l’Archeologia, biblioteca illustrata del sapere