യുവേഫ പ്ലെയർ ഓഫ് ദ ഇയർ പുരസ്കാരം റയൽ മഡ്രിഡിന്റെ ഫ്രഞ്ച് സ്ട്രൈക്കർ കരീം ബെൻസേമക്ക്. ചാമ്പ്യൻസ് ലീഗ് കിരീടമടക്കമുള്ള നേട്ടങ്ങൾക്ക് ചുക്കാൻപിടിച്ച കരീം ബെൻസേമ 2021-22 ചാമ്പ്യൻസ് ലീഗ് സീസണിൽ 12 മാച്ചുകളിലായി 15 ഗോളുകൾ നേടിയിരുന്നു.

അവസാന പട്ടികയിലുണ്ടായിരുന്ന, റയൽ മഡ്രിഡിൽ തന്നെയുള്ള തിബോ കോർടുവയെയും മാഞ്ചസ്റ്റർ സിറ്റിയുടെ കെവിൻ ഡി ബ്രുയിനെയും പിന്തള്ളിയാണ് ഫ്രഞ്ച് താരം പുരസ്കാരത്തിൽ മുത്തമിട്ടത്.

ഒക്ടോബറിൽ പ്രഖ്യാപിക്കാനിരിക്കുന്ന ബാലൺ ഡി ഓർ പുരസ്കാരവും ബെൻസേമ നേടുമെന്നാണ് ആരാധകർ കരുതുന്നത്. മികച്ച വനിതാ താരമായി ബാഴ്​സലോണയുടെ സ്പാനിഷ്​ താരം അലിക്സിയ പ്യൂടെയാസിനെ തെരഞ്ഞെടുത്തു.

ഇതോടെ തുടർച്ചയായി രണ്ട് തവണ നേട്ടത്തിലെത്തുന്ന ആദ്യ താരമായി അലക്സിയ. മികച്ച പരിശീലകനുള്ള പുരസ്‌കാരം റയൽ മാഡ്രിഡിന്‍റെ കാർലോ ആഞ്ചലോട്ടി സ്വന്തമാക്കി. സിറ്റിയുടെ പെപ് ഗ്വാർഡിയോള, ലിവര്‍പൂളിന്‍റെ യുർഗൻ ക്ലോപ്പ് എന്നിവരെയാണ് ആഞ്ചലോട്ടി മറികടന്നത്.