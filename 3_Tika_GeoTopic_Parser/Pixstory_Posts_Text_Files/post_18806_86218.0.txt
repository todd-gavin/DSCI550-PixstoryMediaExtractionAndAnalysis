Dopo l'esclusione della Russia dai playoff di qualificazione per i prossimi mondiali di calcio in Qatar, la Fifa ha comunicato ufficialmente cosa succederà alle squadre che avrebbero dovuto giocare con i russi - Polonia, Svezia e Repubblica Ceca - e che avevano detto che piuttosto che scendere in campo contro la Russia avrebbero perso la possibilità di giocare il Mondiale.

Il massimo organo mondiale del calcio ha deciso che la Polonia, che avrebbe dovuto giocare la semifinale dei playoff contro la Russia, passa direttamente alla partita finale contro la vincente di Svezia-Repubblica Ceca. "In seguito alla decisione del 28 febbraio 2022 presa insieme al Comitato Esecutivo UEFA di sospendere tutte le squadre russe dalla partecipazione alle competizioni FIFA e UEFA fino a nuovo avviso", si legge nel comunicato, "l'Ufficio di presidenza del Comitato Organizzatore FIFA ha deciso che la Polonia riceverà un pass diretto per la finale del Percorso B in programma il 29 marzo 2022, nella quale sfideranno le vincitrici del match tra Svezia e Repubblica Ceca".