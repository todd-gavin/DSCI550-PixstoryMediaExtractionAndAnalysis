Con il mancato rinnovo di Belotti e con la partenza di Bremer, il Torino ha a tutti gli effetti un nuovo capitano. Si tratta di Sasa Lukic, centrocampista serbo di 25 anni, arrivato in granata nel 2016 e, dopo il prestito di sei mesi al Levante, è tornato per rimanere in pianta stabile e prendere sempre più posto in squadra. Sarà lui a indossare la fascia di capitano dopo essere esploso sotto la gestione di Juric.

Il Toro riparte da lui: "Essere il capitano del Torino è un onore e una grande soddisfazione. Sono pronto ad assumermi le mie responsabilità, la fascia non mi mette al di sopra dei miei compagni, tutti devono sentirsi e comportarsi da capitano. Sono pronto".

Sei anni al Toro e 135 presenze condite da 11 gol, di cui 5 quest'anno. "Mi sento veramente a casa. I miei compagni sono tutti bravi ragazzi e darò una mano a tutti come faranno loro con me. Penso che tutti debbano essere capitani e non sono più in alto di loro solo perché indosso la fascia. Tutti dobbiamo essere d’esempio per i giovani e per i nuovi giocatori che verranno”.