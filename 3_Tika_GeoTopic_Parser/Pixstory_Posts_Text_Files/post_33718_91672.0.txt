Dopo l’esonero di Luca Gotti, di cui era stato vice, Gabriele Cioffi è diventato l’allenatore dell’Udinese. Una richiesta che ha spiazzato il tecnico. Come raccontato in un’intervista a Goal, l’attuale tecnico bianconero non si aspettava questa chance: «Mi chiesero di raggiungere la sede, credevo volessero trovare un accordo per darmi un altro ruolo fino a fine stagione, niente di che. Chiamai mia moglie: ‘Senti ci hanno licenziato, ma non ho voglia di stare in giro per casa’». 

La realtà, invece, è ben altra: «Aprii la porta dell’ufficio e mi ritrovai il presidente, con il quale mi ero scambiato solo dei ‘Buongiorno’ e il direttore sportivo, con cui avevo chiacchierato un paio di volte. Volevano offrirmi la gestione perché avevo passione e avevo diretto bene la squadra una volta nella scorsa stagione». 

Dopo aver avvisato Gotti, Cioffi prende le redini dell’Udinese. A distanza di 4 mesi, il club friulano – guidato da un allenatore che tutto si aspettava tranne che di sedersi su una panchina di Serie A - naviga in acque abbastanza tranquille.