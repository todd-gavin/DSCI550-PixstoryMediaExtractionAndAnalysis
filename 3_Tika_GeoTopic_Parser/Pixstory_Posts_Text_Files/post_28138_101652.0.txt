È stata dura, sofferta, tirata fino all'ultimissimo metro. Ma, dopo aver segnato il miglior tempo in tutte e tre le sessioni di prove libere del GP Spagna 2022, alla fine Charles Leclerc ha completato il lavoro anche in qualifica. Non che la pole position numero 13 della carriera sia stata una cosa facile o scontata. Anzi, per centrare la quarta partenza al palo della stagione, il giovane monegasco ha dovuto dare fondo a tutto il suo 
talento chiudendo la Q3 sull'1:18.750. Un tempone impressionante se consideriamo l'errore di Charles nel primo push, terminato con un testacoda all'ultima chicane. Insomma, un vero e proprio ribaltamento di fronte che ha lasciato di sasso Max Verstappen, secondo in griglia, e tradito nell’ultimo tentativo da un 
problema al DRS. Alle spalle di Max troviamo l'altra Ferrari, quella di Carlos Sainz, bravo a prendere il terzo posto ma comunque staccato di 4 decimi dal compagno di squadra. Completa la seconda fila, poi, un George Russell che conferma i miglioramenti Mercedes, ma anche la difficoltà nel colmare il gap da Ferrari e Red 
Bull.

Foto: Instagram f1