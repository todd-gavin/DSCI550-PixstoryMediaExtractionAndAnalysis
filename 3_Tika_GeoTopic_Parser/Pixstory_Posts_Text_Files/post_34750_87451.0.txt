Con il conflitto in Ucraina entrato ormai nella ventesima giornata di bombardamenti, continuano i messaggi degli sportivi e i gesti di chi ha il coraggio di andare anche contro le decisione della propria nazione. Quello che ha fatto l'attaccante simbolo della Russia calcistica Dzyuba - gioca con lo Zenit San Pietroburgo - va in questa direzione. Il giocatore ha fatto sapere che non ha intenzione di essere convocato con la nazionale russa per le prossime partite a causa della difficile situazione tra la Russia e l'Ucraina. Dzyuba ha ammesso di avere molti amici e parenti in Ucraina e di essere in apprensione per loro, in un momento che sembra diventare via via sempre più drammatico.

Conferma la decisione di Dzyuba anche il commissario tecnico della Russia, Karpin. "Domenica abbiamo parlato al telefono con Artem", si legge sul sito della federazione calcistica russa, "ci ha assicurato che vuole davvero giocare in nazionale, ma ora, a causa della difficile situazione in Ucraina, dove ha molti parenti, si è scusato e ha chiesto per motivi familiari di non essere convocato in questo giro. Abbiamo concordato che rimarremo in contatto con lui e seguiremo le sue prestazioni con lo Zenit".