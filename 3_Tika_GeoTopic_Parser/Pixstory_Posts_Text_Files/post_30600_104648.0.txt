La finale maschile del Roland Garros 2022 vedrà protagonisti Rafael Nadal e Casper Ruud. Lo spagnolo si giocherà l'ennesimo titolo dello Slam parigino dopo aver superato in semifinale Alexander Zverev, il quale ha alzato bandiera bianca nei punti finali del secondo set. Sul punteggio di 7-6 6-6 a favore di Nadal, in un match reso ancora più duro dalle condizioni climatiche date dalla chiusura del tetto del centrale causa pioggia, la caviglia destra del tedesco ha ceduto. Urla di dolore e uscita sulla sedia a rotelle per Zverev, per il quale si prevede purtroppo un lungo stop. Nella seconda semifinale, il norvegese Ruud ha battuto il croato Marian Cilic 3-6 6-4 6-2 6-2. Dopo aver ceduto il primo set, il numero 8 ha preso le redini del gioco chiudendo il match in meno di tre ore. Domenica proverà a battere l'intramontabile Nadal, il quale punta alla quattordicesima vittoria a Parigi.