Il 2021 è stato un anno molto difficile per Maverick Vinales. Il pilota spagnolo aveva iniziato benissimo la stagione di MotoGP con il successo in Qatar, ma successivamente il suo rapporto con Yamaha è andato peggiorando fino al clamoroso divorzio estivo. A fine settembre, poi, Vinales ha dovuto affrontare anche la scomparsa del cugino Dean Berta, morto a soli 15 anni durante una gara di Supersport sul circuito di Jerez de la Frontera.
In un'intervista a GP Spirit, lo spagnolo ha dichiarato: "La morte di Dean è stata un duro colpo per me. Non riuscivo a comprendere la vita. Ci ho pensato a lungo, anche perché lui era come un fratello minore. Ho sinceramente riflettuto sul ritiro". Vinales saltò il GP delle Americhe in programma poco dopo la tragedia, prima di riuscire a elaborare il lutto e riprendere la carriera con la nuova avventura appena iniziata con Aprilia: "Mi sono chiesto insieme a mia moglie Raquel quale fosse il motivo per proseguire la mia carriera. In fondo ho una famiglia ed economicamente sto bene. Alla fine mi sono risposto che, fin da bambino, sognavo di diventare campione del mondo. E voglio riuscirci".