Rafael Nadal ha convocato una conferenza stampa per la serata di oggi, nel corso della quale annuncerà il suo ritiro dal torneo di Wimbledon, già confermato dagli organizzatori dell'evento. Troppo grave lo strappo di 7 mm riportato agli addominali durante il combattuto quarto di finale giocato ieri contro Taylor Fritz. Oggi pomeriggio Nadal ha provato anche ad allenarsi sui campi dell'All England Club, cercando di non forzare il muscolo infortunato, ma evidentemente le sensazioni non sono state positive. Il ritiro di Nadal permette a Nick Kyrgios di raggiungere la sua prima finale in un torneo dello Slam, dove incontrerà il vincente della semifinale tra Novak Djokovic e Cameron Norrie, regolarmente in programma domani.