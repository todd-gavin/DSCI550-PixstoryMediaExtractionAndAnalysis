Dopo Marcell Jacobs anche l'altro oro di Tokyo nell'atletica, Gianmarco Tamberi, è costretto a fermarsi per non rischiare troppo in vista dei Mondiali che si svolgeranno negli States tra un paio di settimane. Colpa di un problema muscolare alla gamba sinistra che dà parecchio fastidio al campione di salto in alto. Questo non gli ha impedito di vincere agli Assoluti di Rieti, ma a Eugene sarà tutta un'altra cosa e quindi, per tentare di arrivarci al meglio, è stato visitato dal dottor Hans-Wilhelm Mueller-Wohlfahrt che, in passato, ha curato anche Usain Bolt.

“In giro per il mondo cercando in tutti i modi di risolvere questo maledetto dolore“, ha scritto Tamberi sui social parlando della sua situazione in questo momento. L'imprevisto non dovrebbe impedirgli di partire domani per Eugene come da programma, in modo tale da svolgere l'ultima parte della preparazione a Chula Vista (California).