Mentre continuano a soffiare venti di guerra sul confine tra Ucraina e Russia, Oleksandr Abramenko e Ilia Burov regalano al mondo un'immagine divenuta virale. L'ucraino e il russo hanno chiuso al secondo e al terzo posto nella specialità aerials del freestyle skiing, alle spalle del cinese Qi Guangpu, e per la seconda Olimpiade consecutiva si sono ritrovati assieme sul podio. I due, rivali ma anche amici, si sono abbracciati sul podio avvolti dalle rispettive bandiere nazionali a dispetto delle tensioni che si stanno vivendo tra Ucraina e Russia. Scene già viste a PyeongChang 2018, quando Abramenko vinse l'oro e Burov ancora il bronzo.