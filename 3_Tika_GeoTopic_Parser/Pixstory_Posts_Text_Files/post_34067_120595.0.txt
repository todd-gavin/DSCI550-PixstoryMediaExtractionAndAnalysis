Direttamente da San Gallo, dal ritiro del suo Valencia, Gennaro Gattuso è tornato a parlare dell'ultimo anno piuttosto complicato tra accuse di razzismo e sessismo, diffusesi sui vari social: «Ho sofferto tanto per cose non vere dette sul mio conto. Ho sofferto in silenzio e forse ho sbagliato proprio lì, non parlando per difendermi.

Sono uscite cose non vere, frasi dette 15 anni fa e inserite in un contesto totalmente diverso e per far polemica. Sono una persona totalmente diversa da quella che hanno descritto. In più, tutti pensavano avessi lasciato la Fiorentina perché avessi già l'accordo col Tottenham. Ma non è andata così. Non ho allenato gli Spurs perché la dirigenza ha creduto a cose non vere, ci sono cascati in pieno.

I social possono davvero distruggere una persona e soprattutto è difficile difendersi. Penso ai ragazzini che finiscono sul web e rimangono etichettati tutta la vita per un piccolo errore. Sono stato davvero male, ma va bene così, anche se servirebbero un po' di regole in più. 

Ringrazio il Valencia che mi è stato vicino e mi ha sempre appoggiato, così come i miei amici e la mia famiglia: senza di loro sarebbe stato tutto ancora più complicato».