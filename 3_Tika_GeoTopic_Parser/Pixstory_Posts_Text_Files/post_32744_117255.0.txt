Nella quarta giornata dei mondiali di atletica in corsa a Eugene (USA), in Oregon, la migliore carta italiana per il podio fallisce l'assalto alla medaglia, ma viste le precarie condizioni fisiche il 2.33 saltato dal campione olimpico "Gimbo" Tamberi è più che un ottimo risultato. Meglio di lui, purtroppo per noi, hanno fatto il suo amico Mutaz Barshim, oro a 2.37, e il coreano Won, argento con 2.35. Il bronzo è andato all'ucraino Protsenko a 2.33 ma con un errore in meno di Tamberi, che tra un mese proverà a riscattarsi agli europei di Monaco di Baviera. Poca altra Italia in pista e in pedana nella notte: bene Filippo Tortu, che vince la sua batteria dei 200 metri in 20.18, e bene Dalia Kaddari, che sulla stessa distanza chiude terza nella sua batteria e approda anch'essa in finale con il buon tempo di 22.75. Eliminati, invece, Fausto Desalu (sempre sui 200) e Daisy Osakue nel disco, con due nulli e un lancio "corto" 57 metri. Nelle finali di giornata hanno vinto tutti i favoriti, ossia i campioni olimpici in carica: oltre al qatarino Barshim nell'alto sono arrivate le medaglie della venezuelana Yulimar Rojas nel triplo femminile con 15.47, della kenyana Faith Kipyegon nei 1.500 femminili in un superlativo 3'52"96; della etiope Tamirat Tola nella maratona con un grandissimo 2.18'11", della belga Nafi Thiam nell'eptathlon con 6947 punti e del marocchino Soufiane El Bakkali, in una tatticissima finale dei 3000m siepi decisa allo sprint conclusa con il tempo più lento della storia: 8'25"13. L'azzurro Abdelwahed è giunto 12° a 8" dal primo.