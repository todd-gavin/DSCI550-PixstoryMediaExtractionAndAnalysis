Una nuova incredibile storia arriva dal calcio dilettantistico italiano. Stavolta andiamo in Piemonte, dove nella finale play-off di Seconda Categoria tra Atletico Acqui e Sale è accaduto davvero l’impensabile.

Il regolamento ha giocato un brutto scherzo ai padroni di casa. L’Atletico Acqui aveva terminato la regular season in una posizione migliore rispetto agli avversari, e quindi gli bastava il pareggio per essere promosso. Ma al 120’, all’ultimo minuto di gioco, è cambiato tutto.

L’arbitro ha assegnato un rigore all’Atletico, calciato da Viazzi: il suo ‘cucchiaio’ ha sbattuto contro la traversa, prima di essere ribadito in rete di testa dallo stesso battitore. Chiaramente il gol sarebbe stato da annullare, poiché chi batte il rigore non può toccare due volte la palla senza che nel mezzo non ci sia stato il tocco di un altro giocatore, ma l’arbitro non se n’è accorto e ha convalidato la rete, nonostante le proteste.

Dopo aver festeggiato la promozione per due giorni, l’Atletico si è risvegliato con una brutta notizia: il ricorso del Sale è stato accolto e la partita si è dovuta rigiocare. Ad aumentare la beffa il fatto che il rigore sbagliato e poi insaccato era del tutto superfluo ai fini della promozione: se l’Atletico lo avesse sbagliato, avrebbe comunque raggiunto la Prima Categoria.

Oltre al danno, poi la beffa finale: nel replay della gara, il Sale ha battuto l’Atletico Acqui e conquistato così la promozione.