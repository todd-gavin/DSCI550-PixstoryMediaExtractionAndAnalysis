Rinunciare agli Internazionali d’Italia è stato un duro colpo per Matteo Berrettini. Lo stesso vale per i tornei di Montecarlo e Madrid, ma l’operazione al mignolo della mano destra non poteva attendere. Il problema ora è che i tempi di recupero rischiano di dilatarsi e anche il Roland Garros, in partenza il 22 maggio, potrebbe non vederlo scendere in campo. La brutta notizia l’ha data il tennista azzurro a un evento a Milano: “Il dolore l’ho avvertito giocando un rovescio prima di Indian Wells, pensavamo a un’infiammazione e invece era una lesione di una piccola particella sopra il mignolo destro che serve a tenere fermo il tendine. Quindi ogni volta che giocavo il rovescio il tendine si spostava, a quel punto l’operazione è stata necessaria. Ora ho ripreso a muovere la mano, il recupero procede con i tempi giusti”.

Per quanto riguarda Parigi per il momento non è ancora saltata la sua partecipazione, ma lui stesso ha confermato che “è più no che sì” perché “non voglio forzare i tempi, andrò a Parigi solo se sarò nella condizione di arrivare fino in fondo”. Potrebbe essere quindi che Berrettini torni a giocare direttamente sull’erba di Wimbledon.

“Sarà una stagione sull’erba diversa, perché non ci arriverò con tante partite sulle spalle. Wimbledon? L'anno scorso ho preso il palo perdendo in finale, la prossima volta spero di segnare”, ha aggiunto, “mentalmente, questo stop è stato difficile, e il giorno in cui ho annunciato ufficialmente che non avrei giocato a Roma è stato terribile. Ma trasformerò queste energie negative in cattiveria agonistica quando rientrerò, sono sempre tornato più forte dopo gli infortuni”.