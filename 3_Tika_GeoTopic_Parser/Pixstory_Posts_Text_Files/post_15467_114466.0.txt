Jabra, leader nelle soluzioni per l’audio personale e per l’ufficio, ha commissionato una ricerca a Toluna per indagare il rapporto degli italiani con lo sport - anche a seguito della pandemia - e con la musica.

Quando ci alleniamo, infatti, che si tratti di un’attività fisica all’aperto o di una sessione in palestra, la musica è quasi sempre il compagno ideale per motivarci, darci il giusto ritmo e rendere la fatica meno percettibile.

La ricerca Jabra si è svolta ne mese di giugno 2022 e ha coinvolto un panel di intervistati fra i 18 e i 55 anni che praticano con regolarità attività fisica (52% donne e 48% uomini).

Il primo dato interessante emerso riguarda il rapporto stesso con lo sport che è cambiato, a seguito della pandemia, per l’85% degli intervistati: il 60% ne pratica di più, mentre il 25% ne pratica di meno.

Curioso, poi, che il gruppo più significativo di coloro che dichiarano di praticarne di meno sia rappresentato dalla fascia d’età 18-25, probabilmente per il fatto che i giovani hanno spesso preferito dedicarsi ad attività diverse – TV, smartphone, lettura - e continuano a farlo anche dopo la pandemia.

Quel che è particolarmente significativo è che quasi il 70% di coloro che dichiarano di praticare sport tutt’ora preferiscano farlo all’aperto o in casa, a testimonianza del fatto che si preferisce comunque evitare zone troppo affollate o non ben arieggiate. Solo il 17% ha ricominciato a frequentare la palestra ed il 13% si allena sia all’aperto che al chiuso.