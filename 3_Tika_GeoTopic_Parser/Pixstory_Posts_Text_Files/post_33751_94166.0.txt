In Francia il futuro di Kylian Mbappé è diventato un affare nazionalpopolare. A tal punto che, in vista delle Olimpiadi del 2024 che si terranno a Parigi, è sceso in campo anche Emmanuel Macron. I due si conoscono ormai dal 2018, quando un ancora 19enne Mbappé incontrò all’Eliseo il capo di stato francese, che rimase stupito dalla maturità del ragazzo nonostante la giovane età. 

Negli anni il legame si è rafforzato e spesso – come racconta RTL - i due si sentono telefonicamente per discutere di temi calcistici, ma non solo. Parigino e in forza al PSG, Mbappé sarebbe il testimonial ideale per le Olimpiadi in programma tra due anni nella capitale francese. In tal senso, nonostante sia tifoso dell’Olympique Marsiglia, Macron è il primo a spingere affinché il classe ’98 rinnovi il contratto in scadenza a giugno. 

Ma c’è dell’altro: un’eventuale partenza di Mbappé direzione Madrid farebbe perdere di appeal anche a tutta la Ligue 1. A 23 anni, Kylian è ormai un punto di riferimento per lo sport transalpino e in Francia le stanno tentando tutte per convincerlo a firmare il rinnovo.