Il Como, formazione militante in Serie B, è pronto a mettere a segno un colpo di mercato a effetto: è infatti prossimo alla firma di un contratto biennale lo spagnolo Cesc Fabregas, attualmente svincolato. 35 anni, ex di squadre di primo piano come Arsenal, Chelsea e Barcellona, il centrocampista offensivo è reduce da un triennio al Monaco dove ha collezionato 33 presenze nelle prime due stagioni, prima di venire ostacolato da una serie di problemi fisici. Lo scorso anno ha giocato nei preliminari di Champions League ad agosto, poi solo una presenza con Monaco B nell'aprile del 2022: "Non è stato solo il mio peggior anno della mia vita a livello calcistico, ma proprio il peggior anno in generale" ha raccontato Fabregas in un'intervista alla rivista francese So Foot. Ora, per lui, la possibilità di tornare a giocare con continuità nell'ambizioso Como di proprietà dei fratelli indonesiani Robert e Michael Hartono.