Il presidente della Lazio Claudio Lotito è tornato a parlare della contestazione da parte dei tifosi biancocelesti nei suoi confronti. 

«Per me è un mistero. La verità però è che una gestione trasparente elimina certi privilegi. Potevo continuare con le elargizioni pubblicitarie a pioggia a radio e giornali. Credo sia questo il motivo per cui ora invece di mettere in luce quello che facciamo, cercano tutti di demolirlo. Io resto convinto che si possano coniugare i risultati sportivi ed economici. Voglio spendere, non sperperare».

Lotito continua così: «La Lazio per anni è stata una mucca da mungere, dove tutti pretendevano. Nel momento in cui ho chiuso i rubinetti sono diventato un nemico da abbattere. Io ho cercato senza tentennamenti di far rispettare le regole a tutti e continuerò a mettere in campo ogni azione volta a prevenire e a reprimere comportamenti illegittimi. Chiaramente le notizie artatamente false o a senso unico, messe in giro quasi ogni giorno, non aiutano. L'ultimo esempio è il contratto di Sarri: tutti a metterlo in dubbio, a remare contro. Invece il contratto è firmato».

Chiosa finale sugli obiettivi della Lazio: «Per il futuro manca solo lo Scudetto, ma ci stiamo lavorando. I soldi non sono tutto. Abbiamo vinto con le idee tanti trofei, tra cui una supercoppa contro la corazzatissima Inter di Mourinho. Ora vincere il campionato non è un sogno, ma un obiettivo».