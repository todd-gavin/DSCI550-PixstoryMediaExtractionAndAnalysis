Per gli appassionati di corsa in montagna l’appuntamento da non mancare è per sabato 16 luglio alle 8,30 al Prà di Bobbio Pellice (Villanova), ora e luogo della partenza in linea del Tre Rifugi Val Pellice Trail, gara individuale patrocinata dalla Città Metropolitana di Torino e organizzata sotto l’egida del CAI Uget Valpellice. Sono 200 i pettorali a disposizione per coloro che vogliono essere protagonisti della gara. Si gareggerà su di un percorso di 21,7 Km, con 1.670 metri di dislivello positivo. Sarà anche vero che in montagna si corre per pura passione, perché la fatica è veramente tanta e l’allenamento richiesto è severo, ma, grazie agli sponsor, il Comitato organizzatore presieduto da Claudio Vittone, riesce anche a mettere in palio per i vincitori buoni benzina che, di questi tempi, sono particolarmente apprezzati.
Quella del 2022 potrebbe essere la Tre Rifugi dei record, o meglio, del tentativo di stabilire il nuovo record maschile migliorando il tempo di 2 ore, 2 minuti e 14” realizzato dal forestale Claudio Galeazzi nell’ormai lontano 1991. Nell’impossibilità di fare affidamento su rilevamenti cronometrici precedenti, il Comitato organizzatore ha identificato anche il tempo sotto il quale verrà premiato il record femminile: 2 ore e 20 minuti.
In cinquant’anni alla Tre Rifugi hanno partecipato grandi specialisti della corsa in montagna come Paolo Bert, 13 volte vittorioso. In capo femminile Francesca Ghelfi e Martina Chialvo detengono il record nella formula a coppie, che però non può servire come pietra paragone per la gara individuale.
Sarà garantito un adeguato capo di abbigliamento a tutti i partecipanti mentre, per pernottamenti e pasti tutto dovrà essere gestito autonomamente dai singoli partecipanti. La partenza dal Prà comporta problemi logistici che saranno superati con la consueta collaborazione del Comune di Bobbio Pellice, del CAI Uget Valpellice, del Rifugio Jervis e della Ciabota.