Lunedì 20 maggio 2022. Una data da scolpire a fuoco nella storia dello sport italiano: nel giro di poche ore sono arrivati tre ori dai mondiali di sport acquatici di Budapest per l'Italia! Nel pomeriggio Giorgio Minisini e Lucrezia Ruggiero hanno conquistato l'oro nel duo misto tecnico del nuoto artistico, con Minisini bravo a bissare la medaglia vinta nel 2017, e le azzurre del libero combinato hanno vinto il bronzo, ma i veri fuochi d'artificio sono arrivati al pomeriggio: Thomas Ceccon, 21enne lombardo, è il nuovo campione del mondo dei 100 dorso con il record del mondo di 51.60, sconfiggendo gli americani Murphy (vecchio detentore del record, abbassato da Ceccon di 25 centesimi) e Armstrong, entrambi sotto i 52". Pochi minuti più tardi gli fa eco Benedetta Pilato, 17enne pugliese già iridata nei 50 rana a soli 15 anni, stavolta ottiene la medaglia più pregiata nella gara dei 100 in 1'05"93, un tempo buono ma non eccezionale in una gara tesissima in cui contava fare tutto bene, e Benny l'ha fatto, battendo la concorrenza della tedesca Elendt e della lituana Meilutyte. In un giorno così va registrata anche la controprestazione di Simona Quadarella, che è solamente quinta nei suoi 1.500 stile libero femminili (in cui era campionessa del mondo in carica dal 2019) vinti dalla regina Katie Ledecky. Buone notizie per l'Italia anche da Nicolò Martinenghi e Simone Cerasuolo, entrambi in finale nei 50 rana con il primo e il quinto tempo, e da Alberto Razzetti, in finale nei 200 farfalla con il settimo tempo (eliminati Giacomo Carini, dodicesimo). Gli altri ori di giornata sono andati al giovanissimo rumeno David Popovici nei 200 stile libere con il record mondiale giovanile di 1'43"21 e a Regan Smith (USA) nei 100 dorso femminili.