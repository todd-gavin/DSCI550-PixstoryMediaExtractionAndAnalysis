Due giornate intense al Museo di Storia della Mezzadria “Sergio Anselmi” organizzate in occasione dell’evento “Mi vola il gusto” promosso dalle Terre della Marca Senone.
I diversi ambienti e temi verranno animati dai racconti di chi ha vissuto in prima persona le storie narrate: il paesaggio agrario, gli strumenti per l’allevamento degli animali e per la lavorazione della terra, le diverse tipologie di grani della storia locale e, per finire, la tavola del mezzadro, le ricette e gli antichi attrezzi domestici.
Contemporaneamente, nel chiostro del Museo si alterneranno laboratori per i visitatori più piccoli sulle erbe aromatiche, dagli antichi usi fino a quelli coevi e le loro tante proprietà, oltre a un laboratorio pratico sull’antica arte di intrecciare la canapa per farne corde: un vero e proprio “filo” questo, che unisce la tradizione agricola a quella della pesca e del mare.
Inoltre, a conclusione delle mattinate di sabato e di domenica e del pomeriggio di sabato sarà organizzato un quiz sugli argomenti trattati al quale i visitatori potranno divertirsi a rispondere.