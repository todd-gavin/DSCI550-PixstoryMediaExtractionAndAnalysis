Niente da fare per l'Atalanta nel ritorno dei quarti di finale di Europa League. A Bergamo, i padroni di casa sono stati sconfitti per 2-0 dal Lipsia di Domenico Tedesco. Dopo l'1-1 dell'andata, a infrangere i sogni dei nerazzurri è stato in particolare Nkunku, autore di una doppietta. Nonostante la spinta dei propri tifosi, la partita si è messa subito in salita per l'Atalanta, finita sotto dopo appena 18 minuti e incapace di una reazione che la rendesse davvero pericolosa. Qualche pericolo in più lo crea nella ripresa grazie all'ingresso di Muriel, tra cui un possibile rigore negato dal VAR. Nel finale, in contropiede, giunge l'azione che seppellisce le speranze di rimonta, con un rigore provocato da un'uscita di Musso e la doppietta completata da Nkunku.