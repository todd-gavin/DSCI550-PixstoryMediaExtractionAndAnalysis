Secondo i due scenari ipotizzati dalla nuova edizione dell’Osservatorio del turismo outdoor firmato Human Company in collaborazione con THRENDS sono numerosi i segnali positivi per un’ulteriore crescita del comparto nonostante la complessità dell’attuale quadro macro-economico  
 
 
• Tra 48 e 45,4 milioni le presenze stimate per l’open air in Italia la prossima estate per un range di crescita tra l’8% e il 2% rispetto al 2021
• Le previsioni segnano un sostanziale recupero dei volumi storici, collocandosi tra il -14% e il -18% rispetto al 2019  
• Con circa il 54% di presenze gli Italiani si confermano il mercato principale
• In ripresa l’incoming dai cinque principali mercati internazionali (DACH, Francia e Paesi Bassi)
• 53 euro la spesa media complessiva stimata per presenza/giorno per un impatto economico tra 2,5 e 2,4 miliardi di euro
• Crisi ucraino-russa e contesto pandemico non ancora normalizzato i principali fattori di impatto
• I sei nuovi trend dell’open air made in Italy
 
 
Una stagione 2022 migliore della precedente per il comparto dell’open air nella Penisola, con l’Italia come mercato principale e la ripresa (più o meno marcata) della domanda internazionale: con una previsione tra i 48 e 45,4 milioni di presenze – di cui circa il 54% di italiani – e una crescita rispetto ai volumi del 2021 che va dall’8% dello scenario migliore al 2% di quello peggiore, il turismo all’aria aperta si prepara a confermare il trend positivo registrato nel 2021 (+38% rispetto al 2020), consolidandosi sempre di più negli scenari turistici attuali. Sono i segnali incoraggianti che emergono dalle previsioni sul comparto nazionale della nuova edizione dell’Osservatorio del turismo outdoor a firma Human Company, gruppo fiorentino leader in Italia nell’ospitalità all’aria aperta, realizzato in collaborazione con THRENDS, società specializzata in analisi e strategie nel settore tourism & hospitality.