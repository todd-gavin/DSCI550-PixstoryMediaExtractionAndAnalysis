Quella tra Svezia e Norvegia è stata una partita tutt’altro che facile per Erling Haaland. Il nuovo acquisto del Manchester City ha sì segnato una doppietta che ha permesso ai suoi di cogliere la seconda vittoria in altrettante partite nel gruppo 4 della Lega B di Nations League, ma è stato anche protagonista di una lotta a tutto campo con il difensore svedese Alexander Milosevic.

Il centrale in forza all’AIK ha infatti giocato una partita aggressiva, sia a livello fisico che verbale. A confermarlo è stato lo stesso Haaland al termine della partita: «Milosevic mi ha chiamato puttana, ma vi assicuro che non lo sono. Poi ha minacciato di rompermi i piedi e un minuto dopo ho segnato: è stato giusto così». 

Una tesi che Milosevic ha voluto smentire: «Non l'ho mai detto. È piuttosto scortese quello che dice, perché io non parlo norvegese e lui non parla svedese, quindi non so come dovremmo comunicare. Non parlo inglese in campo, quindi è molto particolare che dica cose che non ho detto».

A prescindere da come sia andata davvero, sul campo non c’è stata partita: Haaland ha segnato due gol e dopo quello del 2-0, ha cercato con lo sguardo Milosevic e lo ha sfidato con gli occhi. Insomma, è stata una sfida tutt’altro che banale.

Crediti foto: SportBible