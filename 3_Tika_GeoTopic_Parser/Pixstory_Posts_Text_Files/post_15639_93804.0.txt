Dal 28 aprile al 1° maggio si terrà a Firenze nelle Scuderie di Palazzo Corsini la manifestazione PREZIOSA MAKERS, evento che si inserisce nel programma come novità della quarta edizione del complesso programma culturale della Florence Jewellery Week, che comprende mostre, incontri e workshop interamente dedicati al mondo della creazione orafa e alla complessa relazione tra ricerca artistica, artigianato, design, nuove tecnologie. PREZIOSA MAKERS, è un progetto nato dalla collaborazione tra LAO - Le Arti Orafe, organizzatore della FJW,  e ARTIGIANATO E   PALAZZO per offrire l'occasione a tanti creativi di presentare i loro manufatti: la mostra, ad ingresso libero, è aperta al pubblico di estimatori e possibili acquirenti che potranno dialogare direttamente con gli artigiani.
Saranno ospitati circa 30 artigiani e artigiane orafe provenienti da ogni parte del mondo, e selezionati in base ai criteri di innovazione, ricerca e originalità dei loro lavori presentati sia in esposizioni individuali che collettive. La mostra prevede un'area di esposizione individuale, con  20 spazi nei quali saranno presenti gli artigiani, e un altro spazio collettivo, dove ci saranno vetrine di altri 10 selezionati che esporranno le loro creazioni.
Tra le esposizioni personali, tra gli altri, citiamo: "re/ENCHANTING" il collettivo romano di artisti, artigiani, architetti e designer orafi italiani,  che evocano e reinterpretano il patrimonio artistico esistente, utilizzando tecniche e saperi antichi in un linguaggio contemporaneo; la lucchese Benedetta Ciabattari, che presenta la collezione WHIT, progettati e realizzati con pellami di recupero, perfetto esempio di upcycling; i gioielli del brand MATUTA di Cristina Serafini Sauli, che si ispirano all'architettura, all'arte moderna, alla pittura e alla scultura: ogni pezzo ha una sua natura, che gioca con dimensione e  struttura;
Domenico Baccellieri, calabrese ma ormai fiorentino d'adozione, che crea i suoi gioielli ispirandosi alla natura e utilizzando vari materiali; Dörthe Lütkemeyer, nata in Germania, che crea una alternativa personale e convincente all'idea convenzionale dei gioielli preziosi nel suo laboratorio di Montespertoli, utilizzando materiali come argento, pietre e perle, combinandoli con resina e carta.