Dopo Milan e Inter, si completa la griglia delle fantastiche quattro squadre che si giocheranno le semifinali dell’edizione 2021-2022 della Coppa Italia. Al derby della Madonnina, si affiancherà infatti una sfida – che i recenti movimenti di mercato hanno di certo contribuito a rendere ancora più interessante – tra due rivali storiche del nostro calcio, Juventus e Fiorentina. I bianconeri hanno infatti battuto per 2 a 1 il Sassuolo, con gol di Dybala al 3° minuto del primo tempo e l’autogol di Tressoldi all’88°, che ha così sbloccato un match in parità dopo la rete di Traoré al 24°. La Viola ha invece sconfitto l’Atalanta a Bergamo, in un match pirotecnico: dopo il vantaggio degli ospiti con Piatek su rigore (9°), il pareggio e il vantaggio dei padroni di casa con Zappacosta (30°) e Boga (56°), raggiunti nuovamente dall’attaccante polacco ex Milan e Genoa, bravo e fortunato a ribattere a rete sulla respinta di Musso dopo un nuovo calcio di rigore; al 93°, poi, il bel gol di Milenkovic a regalare la semifinale alla Fiorentina. Le semifinali si giocheranno in andata e ritorno, il 2 marzo e il 20 aprile. 

Foto: Instagram juventus