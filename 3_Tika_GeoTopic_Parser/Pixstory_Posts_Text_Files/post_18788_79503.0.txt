Le attese sono state ampiamente confermate e la prima medaglia di Pechino per l'Italia la conquista Francesca Lollobrigida nei 3.000. Un argento storico perché è il primo podio a cinque cerchi italiano sulla pista lunga, prima dell'atleta romana non c'era riuscito nessuno. “Non voglio riflettere sulla storia, preferisco pensare a me stessa", ha detto Francesca Lollobrigida al termine, "Volevo questa medaglia e me la sono guadagnata. A essere sincera avevo sognato il bronzo, quindi sono riuscita anche a fare meglio di quanto avessi potuto immaginare". 

Prima di lei è arrivata solamente l'olandese Irene Schouten di 1"13 dopo che l'italiana aveva tenuto la prima posizione fino al secondo chilometro quando Schouten ha cambiato ritmo. “Ho gareggiato spalla a spalla con la Schouten che ha una parte iniziale più debole della mia, ma in compenso ha uno spunto finale migliore, perciò l’unica tattica possibile era quella che ho fatta. Partire forte per metterle pressione e stressarla psicologicamente. È stato un tira e molla a ogni incrocio, ma quando negli ultimi due giri è passata avanti ho capito che non l’avrei più ripresa, anche considerando che lei avrebbe concluso sulla corsia interna”.