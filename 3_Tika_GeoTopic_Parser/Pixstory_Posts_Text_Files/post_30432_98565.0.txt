Giornata nera per gli italiani negli ottavi di finale del torneo Master 1000 di Madrid. Nel match contro Alexander Zverev, Lorenzo Musetti è stato costretto al ritiro sul punteggio di 3-6 0-1 a causa di un infortunio alla coscia sinistra. Se la sconfitta del giovane azzurro poteva essere messa in conto anche senza il problema fisico, molto più sorprendente è il pesante KO a cui è andato incontro Jannik Sinner. Opposto al canadese Felix Auger-Aliassime, l'altoatesino è stato sconfitto in meno di 80 minuti con il punteggio di 6-1 6-2. I due italiani si sarebbero potuti scontrare nei quarti di finale, dove invece si troveranno i loro due avversari di oggi. Tra gli altri match, è saltato l'atteso incontro tra Novak Djokovic ed Andy Murray a causa del ritiro prima dell'inizio del britannico. Ha rischiato molto grosso Rafael Nadal, vincitore per 6-3 5-7 7-6 (9) contro il belga David Goffin dopo oltre 3 ore di gioco. Avanti anche Stefnos Tsitsipas che ha sconfitto 6-3 6-4 Grigor Dimitrov.