È perfettamente riuscito il nuovo intervento chirurgico a cui si è sottoposto Marc Marquez per risolvere il problema al braccio destro infortunato nel 2020. Lo spagnolo è stato operato negli Stati Uniti dal dottor Sanchez Sotelo, il quale ha spiegato come ha agito sul pluri-campione della MotoGP: "L'intervento è stato completato in circa tre ore. Nonostante la complessità dell'intervento, il risultato finale è stato soddisfacente. L'intervento consisteva nella rimozione delle due viti prossimali della placca posteriore precedentemente posizionata dal Dr. Samuel Antuña nel dicembre 2020, seguita da un'osteotomia omerale rotazionale. Tale procedura prevede la creazione di un taglio trasversale dell'osso omerale per ruotare l'omero lungo il suo asse longitudinale. La rotazione eseguita oggi è stata di circa 30 gradi di rotazione esterna. L'omero è stato stabilizzato". Marquez ha già iniziato la fase di recupero post operatoria e rimarrà ancora alcuni giorni negli Stati Uniti. I tempi di recupero al momento sono stimati in almeno 4 mesi, con il pilota della Honda HRC che tornerà in gara probabilmente solo nella nuova stagione.