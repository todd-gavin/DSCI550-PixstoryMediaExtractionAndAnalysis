Nel 37° turno di serie A il Milan ha sconfitto l'Atalanta in casa per 2-0. Un risultato che avvicina i rossoneri allo scudetto: nell'ultima giornata di campionato agli uomini di Pioli basterà un pareggio per laurearsi campioni d'Italia. Nel match di oggi giocato in un San Siro gremito da oltre 70mila tifosi, il primo tempo si è concluso a reti inviolate senza particolari emozioni. La partita si è sbloccata con il gol realizzato da Leao al 57esimo su assist di Messias, mentre l'Atalanta ha protestato per un presunto fallo di Kalulu su Pessina che ha dato il via all'azione, ma il VAR non ha ravvisato gli estremi per una correzione. La partita è stata poi chiusa da uno splendido coast to coast di Theo Hernandez che ha così realizzato il 2-0. In serata è arrivata la risposta dell'Inter, che ha rinviato il verdetto al prossimo weekend  vincendo per 3-1 sul campo del Cagliari. I nerazzurri sono passati in vantaggio dopo appena 11 minuti con Milan Skriniar, raddoppiando al 51esimo con Lautaro Martinez. Il Cagliari, a un passo dalla retrocessione, ha reagito accorciando tre minuti dopo le distanze grazie a una rete di Lykogiannis, ma ancora Martinez ha chiuso il match firmando il 3-1 a 3 minuti dalla fine.