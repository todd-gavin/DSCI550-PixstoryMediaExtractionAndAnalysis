Questa volta è davvero finita l'avventura di Filippo Inzaghi sulla panchina del Brescia. La società lombarda questo pomeriggio ha diramato un comunicato in cui rende noto di aver sollevato dall'incarico l'ex attaccante della Nazionale. Poco dopo, nuova comunicazione per annunciare l'ingaggio al suo posto di Eugenio Corini. Quest'ultimo conosce molto bene l'ambiente, essendo già stato sia giocatore sia allenatore del Brescia.
Tra Inzaghi e la società si prevede ora uno scontro legale, dato che nel contratto era presente una clausola che ne impediva l'esonero nel caso di posizione in classifica tra le prime otto. La stessa clausola aveva portato il club a desistere dopo la prima decisione di esonerare Inzaghi, presa un mese fa. Il Brescia è attualmente quinto, ad appena due punti dal Lecce.