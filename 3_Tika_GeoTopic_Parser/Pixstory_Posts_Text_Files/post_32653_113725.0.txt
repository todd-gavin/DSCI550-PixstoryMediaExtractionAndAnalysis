Ai campionati europei under 18 di atletica leggera in corso a Gerusalemme, brilla la stella del giovanissimo Matteo Furlani, che scrive una pagina di storia azzurra, timbrando il record nazionale allievi (under 18) nel salto in lungo, primo italiano di sempre sopra gli 8 metri. Furlani mette subito in chiaro le cose al primo salto, atterrando a 8 metri e 4 centimetri, 17 centimetri oltre il suo personale di 7,87m timbrato ieri in qualificazione, con cui aveva cancellato dal libro dei record un tale Andrew Howe. Sul podio salito anche Francesco Inzoli con 7,58. Il record del mondo di categoria è del cubano Massé a quota 8.28. Per Furlani non finisce qui, visto che è impegnato anche nel salto in alto, dove si è già qualificato per la finale saltando comodamente i 2.06 metri richiesti.