Massimiliano Allegri in estate è tornato sulla panchina della Juventus dopo il divorzio a fine stagione 2018/19. Una scelta di cuore, un matrimonio che in realtà non era mai finito. Una scelta fatta nonostante fosse arrivata quasi contemporaneamente (anzi prima di quella bianconera) quella del Real Madrid, che aveva pensato proprio ad Allegri per iniziare la nuova stagione. Max però ha scelto la Juventus e, dopo aver chiamato il presidente delle Merengues per comunicare la sua scelta (dopo aver firmato un accordo con la squadra spagnola), ha firmato per il ritorno a Torino.

Del retroscena ne ha parlato lo stesso tecnico in una intervista a GQ: "Avevo già firmato un accordo con il Real Madrid. Poi la mattina ho chiamato il presidente (Florentino Perez, ndr) e gli ho detto che non sarei andato perché avevo scelto la Juventus. Mi ha ringraziato. Da quando mi ha chiamato la Juventus a maggio non ho avuto nessun dubbio".

Per il tecnico è il secondo arrivo a Torino e, a differenza della prima volta quando era stato sommerso da fischi e critiche, questa volta si è trovato di fronte dei tifosi che non vedevano l'ora di riabbracciarlo: "Tornando ho trovato un gruppo di ragazzi disponibilissimi oltre che tecnicamente bravi. Si sono messi subito a disposizione, con molta voglia di lavorare che è un elemento che ti trasmette questo club. Io credo che la Juve stia ritrovando il senso di appartenenza, che è molto importante in prima squadra ma anche nel settore giovanile".