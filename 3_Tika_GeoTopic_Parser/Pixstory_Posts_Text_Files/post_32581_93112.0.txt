Si tratta del trofeo più importante della vela olimpica al di fuori delle gare a Cinque Cerchi, il Trofe Princesa Sofia, e nella classe Nacra17 è arrivata la vittoria dell'equipaggio italiano composto da Ruggero Tita e Caterina Banti, campioni olimpici in carica della disicplina. La coppia azzurra ha dominato le regate nelle acque di Palma de Mallorca, assicurandosi la vittoria con un giorno d'anticipo già prima della Medal Race, comunque vinta nella giornata di domenica. Sul podio sono finiti anche il 470 misto di Giacomo Ferrari e Bianca Caruso, secondi dietro agli spagnoli Xammar-Brugman, e le campionesse del mondo juniores Jana Germania e Giorgia Bertuzzi nel 49erFX, terze dietro a Olanda e Brasile. Infine, a coronare un'edizione più che positiva per l'Italia nel trofeo iberico, è arrivato anche l'argento nella classe iQFOiL di Niccolò Renna.