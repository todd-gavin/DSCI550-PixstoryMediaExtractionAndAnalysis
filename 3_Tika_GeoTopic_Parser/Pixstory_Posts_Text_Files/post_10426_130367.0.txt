Sta facendo discutere nelle ultime ore un tweet del famoso rapper milanese Emis Killa che ha paragonato Riccione a Marsiglia per via della delinquenza che avrebbe caratterizzato questa stagione estiva. Prima, stando a quanto scrive il cantante e a quanto chi è della mia generazione possa avere in memoria, Riccione era una località per giovani che cercano  il divertimento ma anche per famiglie, mentre ora se ‘sei un bravo ragazzo dopo le 18 devi avere paura a camminare sul lungomare’ ha twittato l’artista. Insomma, bande di giovani e giovanissimi fuori controllo, criminalità spiccia e brutta gente pronta solo a mettersi nei guai invece di optare per il classico giro per rimorchiare.  Questa è solo l’ultima località ad aver attirato l’attenzione durante l’estate 2022. A quanto pare c’è in giro una generalizzata ricerca del proibito, di quel ‘di più’ pericoloso e senza freni che viene servito in aree ristrette dove le regole non esistono. I media italiani si stanno occupando in queste settimane anche di raccontare diverse  ‘mete della perdizione’ posti dove giovani e non si trovano per organizzare festini di ogni tipo a base di sesso e droga: dalla spiaggia dei nudisti di Cap D’Adge in Francia a quella dei fattoni di Lloret de Mar vicino a Barcellona. Ma come mai nell’era dell’antiproibizionismo c’è questa frenetica ricerca del confine da varcare, dello sfascio, del perdersi e troppo spesso anche della violenza fine a sè stessa? Cosa manca? E nel vostro Paese ci sono certe derive? Come vengono gestite? Sono tollerate da autorità e cittadini? Scrivetemi nei commenti