Come lo scorso anno, Matteo Berrettini approda alla finale del torneo londinese del Queen's, il prestigioso ATP 500 britannico preludio a Wimbledon, conquistando l'ottava vittoria consecutiva sull'erba. In una semifinale più volte interrotta per pioggia, il numero 1 italiano non si è scomposto e ha superato 6-4 6-3 l'olandese Botic Van de Zandschulp e domani in finale se la vedrà con il serbo Filip Krajinovic che ha superato a sorpresa un erbaiolo come il croato Marin Cilic per 6-3 6-3! Nell'altro ATP 500 della settimana ad Halle vanno in finale il numero 1 Daniil Medvedev (7-6 6-3 sul tedesco Otte) e il polacco Hubert Hurkacz, al termine di un match spettacolare con l'australiano Nick Kyrgios, poi sconfitto 4-6 7-6 7-6.