Brutta disavventura per Gianni Bugno, indimenticato campione di ciclismo vincitore tra gli altri di un Giro d'Italia e di Campionati del Mondo. Il 58enne stava attraversando la strada vicino al parco di Monza quando è stato investito da un Harley Davidson. Per lui tanta paura e 10 punti di sutura alla tibia sinistra.
È stato lo stesso Bugno a raccontare la sua disavventura: "Ero nelle vicinanze del Parco di Monza e stavo attraversando la strada con una lunga fila di macchine ferme, quando una Harley-Davidson è sopraggiunta all’improvviso sorpassando le vetture e mi ha preso in pieno. La botta è stata forte, ma nel complesso mi è ancora andata bene. Potevo restarci secco, invece me la sono cavata con dieci punti di sutura alla tibia sinistra, medicata al pronto soccorso del San Gerardo di Monza".