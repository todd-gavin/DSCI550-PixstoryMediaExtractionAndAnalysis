Rischia tanto il Milan all'Olimpico di Roma contro la Lazio, ma alla fine porta a casa la vittoria che mantiene intatte le chance di scudetto grazie a un gol fortunoso (ma meritato per la mole di occasioni prodotte) di Tonali al 92'. La Lazio era passata in vantaggio a freddo, dopo 4 minuti, grazie a una rete di Immobile su cross teso di Milinkovic Savic, il Milan ha trovato il pareggio al 50' del secondo tempo grazie a Giroud, e poi ha attaccato a spron battuto, sbagliando tanto, fino alla rete del definitivo 2-1. Con questo successo i rossoneri tornano in testa alla classifica con 74 punti e due lunghezze di vantaggio sull'Inter che, però, deve recuperare il match rinviato a gennaio contro il Bologna, e ha dunque una partita in meno. Se mercoledì i nerazzurri dovessero vincere al Dall'Ara andrebbero a +1 sui cugini, con quattro giornate ancora da giocare. La squadra di Pioli, per sognare lo scudetto numero 19, deve sperare in almeno un passo falso dell'Inter con Bologna, Udinese, Empoli, Cagliari o Sampdoria, mentre non può permettersi di perdere punti nei prossimi complicati match contro Fiorentina, Verona, Atalanta e Sassuolo.