Dall’Italia alla Repubblica Dominicana: è questa la storia di tre giocatori italiani, in possesso del doppio passaporto grazie alle origini dei loro genitori. Si tratta di Antonio Natalucci, Gianluigi Sueva e Antonio Santurro, convocati dalla nazionale locale per l’ultima finestra di partite internazionali. 

Il primo dei tre ad essere chiamato è stato Natalucci, oggi in forza al Monopoli ma con un passato nelle giovanili della Lazio. Seguito a distanza di poche settimane da Sueva, attaccante in forza al Potenza negli ultimi sei mesi, e Santurro: il portiere dell’Udinese, con un passato in Serie C che gli è servito per farsi notare dal ct Iñaki Bea, è l’ultimo arrivato nella selezione del paese caraibico e ha esordito nello sfortunato ko per 3-2 contro la Guyana francese.

Il tecnico basco ha portato una ventata di novità nella Repubblica Dominicana: «Iñaki è un allenatore molto preparato, un grande professionista, molto attento ai dettagli. Ha una mentalità di stampo europeo», ha raccontato Natalucci. Una tesi confermata da Sueva: «Ci chiede sempre di giocare la palla e di non buttarla mai, anche se siamo sotto pressione».

Il prossimo obiettivo del trio italo-dominicano è imparare l’inno locale: «Qui lo insegnano già a partire dall’asilo. Io sono cresciuto con l’inno italiano, ma non è un problema: studierò con piacere anche quello dominicano, sperando che la mia avventura con la nazionale possa continuare a lungo».

Crediti foto: Sky Sport