Svolta epocale nel calcio femminile in Italia. Il Consiglio Federale della Figc ha messo a punto le norme per far sì che anche l’attività femminile sia riconosciuta come professionistica. Cosa cambia? Intanto la cosa principale è che sarà riconosciuto come un vero e proprio lavoro a norma di legge, quindi le calciatrici di Serie A potranno firmare un vero contratto (e non solo per avere rimborsi), avranno contributi e tutele assicurative.

Cambiamento importante è quello del salario minimo garantito che sarà equiparato a quello che c’è per i giocatori di Serie C, quindi 26mila euro lordi l’anno (anche se alcune calciatrici di Serie A ne guadagnano già di più).

“ll processo per il calcio femminile è definitivo, finalmente ci sono le norme che disciplinano l’attività e l’esercizio del professionismo del calcio femminile, è una giornata importante, dal 1° luglio inizia il percorso. Oggi siamo la prima federazione in Italia ad avviare ed attuare questo importante percorso”, ha detto Gabriele Gravina, il presidente della Figc.