Ennesimo record italiano dei 60 metri piani per Zaynab Dosso che con 7.14s in batteria ritocca il suo fresco primato. Poi non basta il 7.16s in semifinale per qualificarsi all'atto conclusivo, ma va bene così. Prima delle escluse dalle semifinali, invece, l'altra azzurra Aurora Berton in 7.31s. Non si qualificano per la finale nei 3000 metri uomini i due azzurri Bouih e Meslek, mentre Sveva Gerevini e Dario Dester nelle prove multiple non brillano, performando leggermente al di sotto dei loro standard. La Gerevini chiude nona nel Pentathlon con 4377 punti (4451pt il suo record italiano), mentre Dester è 11° al termine della prima giornata di gare dell'eptathlon. Infine Filippo Randazzo 12° nel salto in lungo con un trascurabile 7.74m.