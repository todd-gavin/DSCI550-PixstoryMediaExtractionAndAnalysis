Era tra i più attesi e non ha deluso le aspettative. Giacomo Bertagnolli regala all'Italia la seconda medaglia d'oro per l'Italia ai Mondiali Paralimpici degli sport della neve di Lillehammer. Lo ha fatto insieme alla sua guida Andrea Ravelli dominando lo slalom gigante di categoria visually impaired sciando in 2:14.17. Un ottimo risultato per colui che sarà portabandiera ai prossimi Giochi Paralimpici di Pechino 2022.

Alle spalle degli italiani si sono piazzati gli austriaci Johannes Aigner e Matteo Fleischmann e subito dopo i francesi Hyacinthe Deleplace e la sua guida Maxime Jourdan. "E' fantastico, sono felicissimo per questa vittoria totalmente inaspettata, anche perché fino a due giorni fa mi trovavo a casa, bloccato dal Covid", ha detto Bertagnolli, "Fortunatamente l'ultimo tampone ha dato esito negativo e sono potuto partire. E' il primo oro iridato che vinco insieme ad Andrea e sono molto orgoglioso di questo, soprattutto perché conquistato a un mese e mezzo dall'inizio delle Paralimpiadi".

Il commento di Luca Pancalli, presidente del Comitato Italiano Paralimpico: "Una super prestazione del portabandiera azzurro che ha dato un'altra grande dimostrazione di carattere e di talento. Un applauso anche a tutta la squadra azzurra che a Lillehammer sta portando in alto i colori del nostro Paese".