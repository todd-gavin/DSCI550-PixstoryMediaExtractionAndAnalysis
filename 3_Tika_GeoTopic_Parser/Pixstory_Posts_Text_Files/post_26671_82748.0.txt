La lunga e proficua collaborazione tra Antonio Marras e Bosco di Ciliegi, iniziata nel 2005 con l’apertura del monomarca al Petrovsky Passage, è stata nuovamente suggellata da un coinvolgente show dedicato alla collezione FW 22/23, rievocando le atmosfere del film cult Oci Ciornie.

Alla nostra mente sono subito riaffiorati il meraviglioso racconto di Anton Checov ma anche la pellicola diretta dal geniale Nikita Michalkov, con la maestria di attori del calibro di Marcello Mastroianni - che vinse il premio di migliore interpretazione maschile al Festival di Cannes del 1987 e il David di Donatello come attore protagonista nel 1988 - e di Silvana Mangano, alla ultima incantevole apparizione sulle scene.

Un evento speciale che rende grande l’intesa di affetto e di fiducia tra i due Paesi e che viene tradotto in un racconto poetico con performer e ballerini e modelle e modelli, come ci ha abituato lo stilista da parecchi anni.