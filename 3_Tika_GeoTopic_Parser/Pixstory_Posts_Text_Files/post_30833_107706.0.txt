Pomeriggio da brividi per Matteo Berrettini nel torneo del Queen's. Il romano, che difende il successo dello scorso anno, ha sconfitto negli ottavi l'americano Denis Kudla dopo 2 ore e 46 minuti di battaglia con il punteggio di 3-6 7-6 6-4. Berrettini ha faticato molto contro il numero 82 del ranking ATP, pagando probabilmente all'inizio anche le fatiche del torneo di Stoccarda vinto la scorsa settimana. Dopo essersi salvato portando a casa il tie break del secondo set con il punteggio di 7-5, l'azzurro nell'ultimo parziale ha rubato il servizio all'avversario nel quinto game, salvo farsi raggiungere subito nel game successivo. Determinante è stato il nuovo break realizzato nel nono game che gli ha permesso di andare a servire per la vittoria, arrivata soffrendo ancora e solo dopo aver annullato una palla break all'avversario. Nei quarti di finale Berrettini incontrerà un altro tennista americano, Tommy Paul. Il numero 35 del ranking oggi ha eliminato con un secco 2-0 Stanislav Wawrinka.