1975 സെപ്റ്റംബർ 30. ഐ.എഫ്.എ. ഷീൽഡ് ഫൈനലിൽ ഈസ്റ്റ് ബംഗാളും മോഹൻ ബഗാനും ഏറ്റുമുട്ടുന്നു. ശ്യാം ഥാപ്പയും സുർജിത് സെൻഗുപ്തയും രഞ്ജിത് മുഖർജിയും ശുഭാങ്കർ സന്യാലുമെല്ലാം ഭാസ്കർ ഗാംഗുലി കാവൽ നിന്ന പോസ്റ്റിലേക്ക് ഗോളടിച്ചുകൂട്ടി. ഫൈനൽ വിസിൽ മുഴങ്ങുമ്പോൾ ബഗാൻ ചരിത്രത്തിലെ ഏറ്റവും വലിയ മാർജിനിൽ (5-0) പരമ്പരാഗത വൈരികളോട് തോറ്റു.

ഉന്നത കുലജാതരായ ബംഗാളിയുടെ പ്രൗഢിയും അഭിമാനസ്തംഭവുമായ ബഗാൻ, 'കുടിയേറ്റക്കാരായ' കിഴക്കൻ ബംഗാളികളുടെ ടീമിനോട് നാണംകെട്ടു തോൽക്കുകയോ ?  മാനക്കേടിന്റെയും അപമാനത്തിന്റെയും ചളിപ്പ് ആ ഒറ്റരാത്രിയിൽ ബഗാൻ ആരാധർ അനുഭവിച്ചുതീർത്തു. അവർ ക്ലബ് ഓഫിസിന് തീയ്യിട്ടു. ഭയത്താൽ സുബ്രത ഭട്ടാചാര്യയും പ്രസൂൺ ബാനർജിയും ഗംഗ നദിയിലെ ഒരു ബോട്ടിൽ രണ്ടു ദിവസം ഒളിച്ചുപാർത്തു. സെന്റർ ബാക്കുകളായിരുന്ന ബിജോയ് ദിക്‌പാതിയും നിമയ്‌ ഗോസ്വാമിയും പിന്നെ ബഗാൻ ജേഴ്‌സി അണിയാൻ വന്നതേയില്ല.

മറ്റൊന്നു കൂടി ആ രാത്രി സംഭവിച്ചു. ബഗാൻ ആരാധകനായ ഉമാകാന്ത നാണക്കേടിന്റെ പാരമ്യത്താൽ ആത്മഹത്യ ചെയ്തു. അയാൾ മരണക്കുറിപ്പിൽ ഇങ്ങനെ എഴുതിവെച്ചു. 'അടുത്ത ജന്മത്തിൽ ഞാൻ ഒരു ഫുട്ബാളറായി ജനിക്കും, ഈ തോൽവിക്ക് ഞാൻ പ്രതികാരം ചെയ്യും'.  

കൊൽക്കത്തയെ പലരും പല പേരുകൾ വിളിച്ചിട്ടുണ്ട്. അനുഭൂതിയുടെ നഗരം, സന്തോഷത്തിന്റെ നഗരം അങ്ങനെ പല പേരുകൾ. അപാരമായ ഭാവനകളും ഭാവനകളെ അതിശയിപ്പിക്കുന്ന യാഥാര്‍ഥ്യവുമാണ് ഈ മഹാനഗരം. ഹൗറ സ്‌റ്റേഷനില്‍ നിന്നും നീട്ടിവലിച്ചുനടന്നാൽ അരമണിക്കൂർ കൊണ്ട് 'പെൺ ശരീരങ്ങൾ  വിൽപ്പനക്കുവെച്ച'  സോനാഗച്ചിയിൽ എത്തും. അവിടത്തെ പൊളിഞ്ഞു വീഴാറായ കെട്ടിടങ്ങൾക്കിടയിലെ ഇരുണ്ട ഇടവഴികളിൽ പോലും പന്തുകളും കുഞ്ഞു പോസ്റ്റുകളും കാണാം. അച്ഛനാര് അമ്മയാര് എന്നറിയാത്ത നൂറുകണക്കിന് കുട്ടികൾക്ക് ആ പോസ്റ്റുകൾ ദാരിദ്ര്യത്തില്‍ നിന്നും അവജ്ഞയില്‍ നിന്നുമുള്ള മോചനത്തിന്റെ വാതിലുകളാണ്. നഗരത്തിലെ നീണ്ടുകിടക്കുന്ന ചേരികളിലെ കൂരകളിൽ കാളി ദേവിയുടെ ചിത്രങ്ങളേക്കാൾ ഛേത്രിയും സുബ്രതോ പാലും റൊണാൾഡോയും മെസ്സിയുമെല്ലാമാണുള്ളത്. ഫുട്ബാൾ ആണ് കൊൽക്കത്തയുടെ ജീവൻ, ബാക്കിയെല്ലാം തോന്നലുകൾ മാത്രം. 

കൊൽക്കത്ത ലീഗ് നടക്കുന്നതിനാൽ മർദേക്ക കപ്പ് കളിക്കാൻ പോകുന്ന ഇന്ത്യൻ ടീമിലേക്ക് കളിക്കാരെ വിട്ടുനൽകാവില്ലെന്ന് ഇന്ദിരാ ഗാന്ധിക്ക് കത്തെഴുതിയ സിദ്ധാർഥ ശങ്കർ റേ എന്ന മുഖ്യമന്ത്രി മുതൽ ഇഷ്ട ടീം തോറ്റതിന് ആത്മഹത്യ ചെയ്ത ഉമാകാന്ത വരെയുള്ളവർ ഈ നഗരത്തെ നിർവചിക്കുന്നു.

ഫുട്ബാളിനെ മതമായി കണ്ട്, കളിക്കാരെ ആരാധിക്കുന്ന ഈ നഗരത്തിലെ രണ്ട് പുണ്യ ക്ഷേത്രങ്ങളാണ് ഈസ്റ്റ് ബംഗാളും മോഹൻ ബഗാനും. വിശ്വാസികളുടെ സന്തോഷവും സന്താപവും  മാറിമാറിയറിഞ്ഞ മഹാക്ഷേത്രങ്ങൾ.  അവരുടെ കണിക്കയും വഴിപാടുകളും കൊണ്ട് നൂറ്റാണ്ടുകളിലൂടെ തിടം വെച്ച  മഹാപ്രസ്ഥാനങ്ങൾ. ആരാധകരുടെ ആരവങ്ങളിലൂടെ അജയ്യമായിമാറിയ രണ്ട് അഭിമാന സ്തംഭങ്ങൾ.   

നീണ്ട ഇടവേളയ്ക്ക് ശേഷം മോഹൻ ബഗാനും ഈസ്റ്റ് ബംഗാളും വീണ്ടും നേർക്കുനേർ വരുന്നു, സ്വന്തം മണ്ണായ കൊൽക്കത്തയിൽ. ഓഗസ്റ്റ് 16 ന് തുടങ്ങുന്ന 131 മത് ഡ്യുറണ്ട് കപ്പിൻ്റെ ഉദ്ഘാടന മത്സരത്തിൽ. രണ്ടര വർഷം മുൻപാണ്, കൃത്യമായി പറഞ്ഞാൽ 2020 ജനുവരി 19 നാണ് ഇരു ടീമുകളും അവസാനമായി കൊൽക്കത്തയിൽ ഏറ്റുമുട്ടിയത്. അതുകൊണ്ട് തന്നെ ഈ മത്സരം ആരാധകർ ഏറ്റെടുക്കും എന്ന് ഉറപ്പ്. സ്വാതന്ത്ര്യദിന പിറ്റേന്നു കൊൽക്കത്ത സാൾട്ട്ലേക്ക് സ്റ്റേഡിയം തീപാറുന്ന മറ്റൊരു ഡർബിക്ക് സാക്ഷിയാകും.