«Chi sono i tromboni? Guardatevi attorno: di sicuro ne conoscete anche voi qualcuno. Sono quelli che salgono in cattedra. Che vi spiegano che cosa bisogna fare. Vantano specializzazioni. Grandi doti. Grandi capacità. Tutto grande, come il lupo di Cappuccetto Rosso. Che bocca grande che hai. Per mangiarti meglio.»

Chi sono i tromboni? Quelli che vi spiegano come salvare il Paese mentre lo fanno andare a rotoli, quelli che parlano di rivoluzione verde e fanno affari sporchi con l’energia pulita; quelli che vi spiegano come salvare la democrazia mentre la stanno affossando; le virostar che, dopo aver sbagliato per due anni tutto quello che era possibile sbagliare, continuano con sicumera a spiegarvi che cosa fare per non sbagliare. Gli industriali che si prendono gioco dei loro dipendenti, i professionisti dei disastri, i giudici che infrangono la legge, i molestatori sorridenti, i paladini dell’informazione che nascondono le informazioni. E poi, ancora, chi si riempie la bocca di “aiuto ai bisognosi” e di “attenzione al prossimo” e poi s’intasca i soldi destinati ai poveri per pagarsi gioielli, cene di lusso e vacanze nei migliori resort.  Mario Giordano alza il velo sulle grandi ipocrisie del nostro tempo e rivela tutti gli errori, le contraddizioni, gli strafalcioni dei falsi maestri. Sì perché, come racconta l’autore, sbugiardare gli incompetenti è facile: sono gli esperti quelli davvero pericolosi. Vestono la maschera di chi la sa lunga, si presentano sotto mentite spoglie e galleggiano sulle onde del pensiero unico. “Sempre la stessa musica. La marcia trionfale. Ormai ci siamo abituati: tutti suonano le trombe. E perciò a me è venuta voglia di suonare i tromboni.” MARIO GIORDANO, 56 anni, giornalista, ha diretto Studio Aperto, “il Giornale”, Tgcom24 e il Tg4. Dal 2018 conduce Fuori dal Coro. Ha scritto diversi libri per smascherare Sanguisughe, Avvoltoi, Pescecani, Vampiri e Sciacalli. Ma non si è mai divertito come a sbugiardare i Tromboni. Ha quattro figli e da trent’anni è sposato con la stessa moglie. La sua voce è molto riconoscibile: alcuni la prendono in giro, altri la vorrebbero far tacere. In queste pagine la troverete più forte che mai.