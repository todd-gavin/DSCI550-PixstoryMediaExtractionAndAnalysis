Uno squadrone gigantesco, mai così numeroso nella storia, a riprova che l'atletica leggera italiana è viva e in fermento: saranno 101 (54 uomini e 47 donne) gli atleti impegnati dal 15 al 21 agosto a Monaco di Baviera, a caccia di una decina di potenziali medaglie. I nomi forti ci sono tutti, tranne Antonella Palmisano, la campionessa olimpica dei 20km di marca ancora alle prese con problemi fisici. Ci dovrebbero essere, invece, sia Marcell Jacobs, che sta recuperando dall'infortunio muscolare che lo ha costretto al ritiro ai mondiali, sia "Gimbo" Tamberi, reduce però da un covid che è stato parecchio debilitante. Per loro la decisione finale è attesa nei prossimi giorni. Ci saranno anche Massimo Stano, campione olimpico della 20km e mondiale della 35km di marcia, Elena Vallortigara, bronzo iridato nell'alto femminile, così come Filippo Tortu, tra i favoriti dei 200 metri. Tra gli assenti ai mondiali (per scelta, visto che hanno preferito preparare la manifestazione continentale) ci saranno carte da medaglia come i fondisti Nadia Battocletti (5000 metri femminili) e Yeman Crippa (5000 e 10000 metri maschili), il lunghista Filippo Randazzo e il siepista Osama Zoghlami. Saranno della partita anche i maratoneti Daniele Meucci e Iliass Aouani, assenti a Eugene, così come tanti ottimi protagonisti di Eugene: i triplisti Dallavalle e Ihemeje, la martellista Fantini, le velociste Dosso e Kaddari, il pesista Ponzio, le mezzofondiste Sabbatini e Bellà, il siepista Albdelwahed. Saranno, infine, in cerca di rivincite, la lunghista Iapichino e l'astista Roberta Bruni, entrambe con potenzialità da medaglia.