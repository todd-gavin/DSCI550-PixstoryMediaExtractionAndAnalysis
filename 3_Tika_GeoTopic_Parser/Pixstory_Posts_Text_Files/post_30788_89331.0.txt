L'Inter ha rinnovato fino al 2026 il contratto in scadenza di Marcelo Brozovic. Il centrocampista croato, pedina fondamentale dell'undici allenato da Simone Inzaghi, si sarebbe svincolato a fine giugno. A livello economico, l'accordo è di 6 milioni di euro a stagione, più bonus legati a risultati personali e della squadra.
Brozovic ha commentato così l'accordo raggiunto: "Sono davvero molto contento. Volevo fortemente questo rinnovo e la società lo sapeva. Non ho mai voluto parlare con nessun’altra squadra per rispetto dell’Inter e dei suoi tifosi. Ho sempre detto ai miei agenti che non avrei voluto parlare con nessun altro club a meno che l’Inter mi avesse detto che non avrebbe voluto rinnovarmi il contratto".