In settimana è iniziato il torneo di Indian Wells ma ci sono ancora molti dubbi sulla partecipazione dell'ex numero uno al mondo Novak Djokovic. Il tennista serbo è stato inserito nel tabellone, ma a causa delle regole americane anti Covid rischia di non poter entrare negli Stati Uniti, bissando così l'esclusione di un paio di mesi fa agli Australian Open. Per poter entrare negli Usa è necessario infatti essere vaccinati e per partecipare al torneo del circuito Atp bisogna aver completato il ciclo vaccinale cosa che Djokovic non avrebbe fatto.

Dunque resta il dubbio sulla partecipazione dell'attuale numero 2 al mondo. Dopo aver saltato il torneo australiano - vinto da Nadal che lo ha superato come Slam vinti in carriera - Djokovic si è presentato al torneo di Dubai uscendo però ai quarti di finale, sintomo di un periodo non felicissimo.

A Indian Wells il serbo è stato inserito al secondo turno e dovrebbe vedersela contro il vincente tra David Goffin o Jordan Thompson. Gli organizzatori per il momento si sono limitati a dire: "Siamo in contatto con il suo team, non è ancora deciso se parteciperà all’evento ottenendo l’approvazione dal Centro per il controllo e la prevenzione delle malattie per entrare nel paese".