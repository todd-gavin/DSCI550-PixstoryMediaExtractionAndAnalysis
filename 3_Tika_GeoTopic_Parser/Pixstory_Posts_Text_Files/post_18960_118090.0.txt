Dopo aver salutato tutti a Torino e aver detto "no" al rinnovo di contratto, Andrea Belotti è ancora senza una squadra. Poche le offerte per l'ex capitano granata fino a oggi, ma forse qualcosa si potrebbe muovere da qui ai prossimi giorni. Pare che il Borussia Dortmund sia interessata ad ingaggiarlo dopo la brutta notizia della malattia di Sebastian Haller.

Già nei prossimi giorni i gialloneri tedeschi dovrebbero presentare un'offerta a Belotti. L'idea potrebbe interessare all'attaccante, anche perché giocherebbe la Champions League.

Al Borussia Dortmund, non troppi anni fa, è già passato un altro attaccante italiano, ricordato più per aver fatto flop che non per i suoi gol. Nella stagione 2014-2015 Ciro Immobile aveva lasciato anche lui i granata di Torino per approdare in Germania. In quell'anno aveva disputato 24 partite segnando appena 3 reti. Un bottino troppo magro per uno che solo l'anno prima di gol in serie A ne aveva segnati 22.