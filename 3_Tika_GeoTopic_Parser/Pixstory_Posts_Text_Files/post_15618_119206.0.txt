Atteggiamenti responsabili innanzitutto. ‘I vaccini da soli non metteranno fine all'epidemia di vaiolo delle scimmie", oltre alla prevenzione farmacologica sono fondamentali anche i comportamenti. E' un invito al sesso responsabile quello indirizzato da Hans Kluge, direttore regionale dell'Organizzazione mondiale della sanità per l'Europa, ai gruppi di popolazione più a rischio di infezione da Monkeypox virus, che in questo momento restano i maschi che fanno sesso con maschi (Msm).  
"Mentre riconosciamo le incertezze sull'andamento che avrà l'epidemia in corso - evidenzia il direttore - dobbiamo rispondere" al diffondersi dei contagi basandoci sull'"epidemiologia che abbiamo di fronte" e dunque "concentrandoci sulla modalità di trasmissione dominante" ad oggi, ossia "il contatto pelle a pelle durante i rapporti sessuali", e "sui gruppi a più alto rischio di infezione. La responsabilità di fermare questa epidemia è necessariamente una responsabilità congiunta - ammonisce Kluge - condivisa tra le istituzioni e le autorità sanitarie, i governi, le comunità colpite e i singoli individui".
Per questo alle categorie "attualmente a più a rischio, Msm e soprattutto quelli con più partner sessuali", la raccomandazione è di ricordare come sta circolando il vaiolo delle scimmie e quali sono gli strumenti per proteggersi. "Considera di limitare i tuoi partner sessuali e le interazioni in questo momento. Può essere un messaggio difficile - ammette il numero uno dell'Oms Europa - ma praticare la cautela può salvaguardare te e la tua comunità". Infatti, "sebbene la vaccinazione" anti-Monkeypox "possa essere disponibile per alcune persone con rischi di esposizione più elevati, non è una 'bacchetta magica' e ti chiediamo comunque di adottare misure per ridurre il rischio" di infezione. E "se hai o pensi di avere il vaiolo delle scimmie, sei contagioso, quindi fai tutto il possibile per prevenire la diffusione della malattia: isolati se puoi, non fare sesso mentre ti stai riprendendo e non partecipare a feste o grandi raduni in cui si verificheranno contatti ravvicinati".