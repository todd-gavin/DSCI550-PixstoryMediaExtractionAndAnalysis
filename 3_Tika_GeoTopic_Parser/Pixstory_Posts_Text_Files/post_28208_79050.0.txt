Sarà una vera e propria rivoluzione, e non soltanto per via della scelta di spostare i Mondiali di ciclismo dall’autunno nel bel mezzo dell’estate, costringendo dunque tutti gli atleti – e soprattutto gli specialisti delle corse di un giorno – a cambiare la preparazione per avere il picco di forma ad agosto. L’Uci ha infatti presentato il programma dell’appuntamento di Glasgow che, nel 2023, tornerà a disputarsi prima di ferragosto come non accadeva ormai dal 1972. Appuntamento dunque dal 3 al 13 agosto 2023, per una vera e propria festa delle ruote a pedali, che però si ripeterà solo una volta ogni 4 anni, nella stagione precedente alle Olimpiadi: ben 13 i titoli iridati che saranno assegnati, tra strada, mountain bike, pista, Bmx, ciclismo artistico e paraciclismo, con un totale di 8000 atleti da 120 nazioni e 190 maglie assegnate.