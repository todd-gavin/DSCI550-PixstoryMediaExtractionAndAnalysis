La scorsa settimana non avevano sfruttato la doppia battuta d’arresto di Milan e Inter, fermate 
rispettivamente dalla Salernitana (1-1) e dal Sassuolo (1-2). Stavolta, dopo i pareggi per 1-1 e 0-0 contro Udinese e Genoa delle dirette rivali per lo Scudetto, il Napoli non ha steccato battendo la Lazio per 2 a 1 all’Olimpico di Roma. Un vero e proprio colpaccio per gli azzurri di Luciano Spalletti, in vantaggio al 62esimo con Insigne e poi in grado di segnare il gol vittoria al 94esimo con Fabian Ruiz dopo il momentaneo e illusorio pareggio biancoceleste di Pedro (88esimo). Una vittoria che adesso porta i campani in vetta alla classifica di Serie A a pari punti con il Milan e a +2 sull’Inter, che però ha ancora una partita da recuperare e, quindi, teoricamente la possibilità di rimettere il naso davanti alle rivali. In tutto questo, attenzione alle Juventus che, pur staccata di 7 punti, ha rosicchiato un bel po’ di margine nelle ultime giornate. Stasera chiude il programma della 27esima giornata di Serie A, Atalanta-Sampdoria.

Foto: Instagram officialsscalcionapoli