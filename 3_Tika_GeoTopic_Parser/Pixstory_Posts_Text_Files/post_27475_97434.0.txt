La Formula E si proietta nella sua nuova era. A Monte Carlo, alla vigilia dell’ePrix del Principato che andrà in scena nel fine settimana, è stata infatti svelata la nuovissima e avveniristica monoposto di terza generazione: la Gen3 (così è chiamata dagli organizzatori del campionato) debutterà nella prossima stagione con la promessa di maggiore potenza (ben 350kw, 100 in più della generazione attuale) e una efficienza mai vista prima, visto che addirittura il 40% dell’energia necessaria a finire una gara sarà recuperata in frenata. Le auto saranno “esteticamente” uguali per tutti i competitor, ma saranno invece diversissime sul piano tecnico visto che ogni costruttore monterà la sua power unit. Da questo punto di vista, di fronte all’uscita di scena di Mercedes, Audi e Bmw, c’è da annotare l’arrivo di Maserati, che spingerà le monoposto del team VenturiRacing: si tratta della prima grande casa italiana a competere nella serie. 

Foto: Instagram fiaformulae