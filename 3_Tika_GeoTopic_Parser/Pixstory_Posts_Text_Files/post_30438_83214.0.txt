La rabbia di José Mourinho nel finale della partita di sabato col Verona costa al tecnico della Roma due giornate di squalifica e 20mila euro di multa. Il portoghese aveva ripetutamente fatto il gesto del telefono all'arbitro Pairetto ed era poi stato bloccato mentre si avvicinava con fare minaccioso al direttore di gara. Nella decisione del giudice sportivo si legge che Mourinho è stato punito "per essere entrato in campo con fare minaccioso e per avere, al 45° del secondo tempo, rivolgendosi al Quarto Ufficiale, indirizzato gravi insinuazioni al Direttore di gara, nonché per essere entrato, all’atto del provvedimento di espulsione, sul terreno di giuoco con fare minaccioso contestando platealmente la decisione arbitrale; infine, al termine della gara, nel tunnel che adduce agli spogliatoi, per aver reiterato le suddette insinuazioni nei confronti del Direttore di gara mentre cercava di trattenere il proprio Direttore sportivo; recidivo".
Oltre a Mourinho, due giornate di squalifica anche per il preparatore dei portieri Nuno Santos e una al preparatore Rapetti con 5mila euro di ammenda. Infine, squalificato fino all'8 marzo il gm Tiago Pinto.