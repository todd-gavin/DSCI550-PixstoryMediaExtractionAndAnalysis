Jannik Sinner è stato eliminato ai quarti di finale degli Internazionali d'Italia da Stefanos Tsisipas in un match dai due volti: il primo set è stato combattutissimo ed è finito al tie break 7-5 per il tennista greco. Nel secondo set invece non c'è stata partita e si è concluso per 6-2. Troppa differenza, nonostante anche a inizio match Sinner non fosse partito benissimo, subendo un 3-0 che sembrava non lasciare spazio all'altoatesino che invece si è ripreso arrivando fino al 6-6 e al tie-break.

Proprio un infortunio patito al tie-break è costato caro a Sinner: "Mi si è girata l’anca sinistra nell’ultimo punto del tie-break del primo set, mentre recuperavo un dritto", ha detto nella conferenza post match: "dopo il medical time out la situazione non è migliorata e nel secondo set non sono riuscito a tenere il livello del primo, non ho più spinto. Il primo set l’ho giocato bene, soprattutto da fondo campo, ho avuto più occasioni di lui ed ho anche conquistato più punti. L’ho perso di un soffio, lui si è salvato con il servizio. Magari avrei perso comunque, anche senza problemi all’anca, non si sa. Di questo match devo conservare l’esperienza del primo set”.