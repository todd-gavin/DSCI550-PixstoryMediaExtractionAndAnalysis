Miami Heat - Boston Celtics 118-107
La finale di Conference a Est inizia con il successo casalingo di Miami, che approfitta delle assenze di Marcus Smart e Al Horford tra le fila di Boston. I Celtics sono partiti forte, riuscendo a sopperire alle assenze, tanto da chiudere il primo tempo sopra di 8 punti. Decisivo è stato però il terzo quarto, chiuso con un impressionante parziale di 39-14 per Miami che di fatto ha chiuso la partita. Gli Heat sono stati trascinati da un monumentale Jimmy Butler, autore di 41 punti col 63% al tiro, a cui ha aggiunto 9 rimbalzi, 5 assist, 4 recuperi e 3 stoppate. È il secondo giocatore dopo LeBron James nella storia NBA a far segnare una partita da più di 40 punti e almeno 5 rimbalzi, 5 assist, 4 recuperi e 3 stoppate. Molto bene anche Tyler Herro con 18 punti e 8 rimbalzi. Tra gli ospiti, Jayson Tatum mette a referto 29 punti, 8 rimbalzi e 6 assist, 24+10 per Jaylen Brown.