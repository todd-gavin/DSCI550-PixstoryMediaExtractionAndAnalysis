Sono state quasi settecento le classi delle scuole del primo ciclo di tutta Italia che hanno partecipato al concorso di idee 'La scuola per la Mascotte di Milano Cortina 2026', promosso dal Ministero dell'Istruzione insieme con la Fondazione Milano Cortina 2026. Circa 1.600 le idee progettuali ricevute tra le quali saranno scelti Olimpica e Paralimpica, coppia di personaggi che diventerà simbolo dei Giochi invernali. A tre anni dall'assegnazione all'Italia dei Giochi di Milano Cortina 2026, entra quindi nel vivo la partecipazione della scuola italiana all'evento a cinque cerchi. Il progetto, spiega il ministro dell'Istruzione, Patrizio Bianchi, "è un vero percorso di educazione ai valori educativi dello sport, in particolare agli sport invernali, alla loro storia e al loro territorio". "Un grandissimo coinvolgimento della scuola italiana nel solco di un indissolubile legame tra mondo dell'educazione e mondo dello sport", aggiunge Giovanni Malagò, presidente del Coni e del Comitato organizzatore di Milano-Cortina. "Questa sinergia dimostra l'importanza del gioco di squadra. Si tratta di un primo grande passo nella strada che porterà ai Giochi", conclude Vincenzo Novari, ceo della Fondazione Milano Cortina 2026, secondo cui "i Giochi sono fonte di ispirazione e modello di riferimento che pone lo sport al servizio della comunità, per costruire un futuro migliore per le nuove generazioni".