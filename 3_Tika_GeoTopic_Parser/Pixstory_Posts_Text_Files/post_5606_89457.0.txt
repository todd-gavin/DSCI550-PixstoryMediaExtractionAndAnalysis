22 साल की उर्मिला टीबी की मरीज़ है. पिछले तीन माह से उर्मिला क्षयरोग से जूझ रही है. उर्मिला के 28 साल का पति 2019 में ही टीबी का शिकार बन चुके थे. चित्रकूट जिले के लोढ़वारा गांव में रहने वाली उर्मिला इस बीमारी के इलाज के लिए बुंदेलखंड से दिल्ली-गुडगाँव तक के चक्कर काट चुकी है. फ़िलहाल उर्मिला महोबा जिले के एक प्राइवेट डॉक्टर से इलाज करवा रही है, जिसमे दवाई पर हर महीने 3000 रुपये लग रहे हैं. दवा से उर्मिला को राहत तो मिली है लेकिन दो महीने तक वो ठीक से खाना नहीं खा पायी थी. उर्मिला के पति रमेश का इलाज पैसो की कमी के कारण बंद करवा दिया जबकि उनके इलाज में अभी तक लगभग 30000 रुपये लग चुके हैं. 

इस विश्व क्षयरोग दिवस यानी वर्ल्ड टीबी डे पर हम आपको एक जिले के एक गांव की एक महिला की कहानी बता रहे है. देश में 35-50 करोड़ लोगों की ऐसी ही टीबी बीमारी की कहानियां है. कोरोनावायरस महामारी के बाद तो टीबी के केस में 25-30 प्रतिशत की बढ़ोतरी और हुई है. टीबी का इलाज़ सरकारी अस्पतालों में छह महीने तक चलता है जिसके लिए हर महीने 500 रुपये भी दिए जाते है लेकिन उर्मिला ने बताया कि न उन्हें पैसा मिला है न अच्छा इलाज़। चित्रकूट जिले में 10 क्षयरोग सेंटर है. 2021 में 1793 टीबी के केस अस्पताल में रजिस्टर हुए है जिनमे से 1115 मरीज़ो का इलाज़ चल रहा है. 65 % पुरुष है तो 35% महिलाए हैं. लोढ़वारा गांव की महिलाओं से बात करके हमें लगा कि औरतें इस बीमारी के बारे में बात करना भी गुनाह समझती हैं. इसलिए महिलाएं इलाज़ करवाने के लिए आगे नहीं आ रही है. 

उर्मिला के अनुभव को ही देखिये. बीमारी होने के बाद से उन्हें लगातार भेदभाव झेलना पड़ रहा है. पास पड़ोस के लोग दूर रहना-दूर रहना  कहकर बेज़्ज़ती करते है, जबकि गांव में टीबी के केस और भी हैं. काम के लिए उर्मिला और उसके पति पलायन करके दिल्ली गए लेकिन जब वहां बीमारी के बारे में पता चला तो उन्हें काम से निकाल दिया गया. वापस आने के बाद अभी भी उन्हें मजदूरी नहीं मिल रही है.  

#