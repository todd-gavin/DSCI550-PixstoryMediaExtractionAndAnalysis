Poco più di 40 anni dopo l’ultima volta, la Formula 1 tornerà a correre tra le strade di Las Vegas. Se nel 1981 e 1982 si era infatti gareggiato sul circuito del Caesar Palace, incredibilmente ricavato nel parcheggio di uno 
degli hotel-casinò più celebri al mondo, stavolta il circus ragiona più in grande: a partire dal 2023 – e almeno fino al 2025, con il contratto firmato intanto per tre edizioni – Max Verstappen e colleghi sfrecceranno infatti su un nuovissimo tracciato cittadino che percorrerà la Las Vegas Strip, il vialone su cui si affacciano alcuni tra 
gli alberghi più iconici del pianeta. La gara si svolgerà in un sabato sera – dunque, in Europa, sarà domenica mattina – di novembre, e quindi nella fase decisiva della stagione. Il tracciato, disegnato da Hermann Tilke, sarà lungo 6.12 km con 14 curve e un rettilineo d’arrivo lungo circa 2 km in cui si prevedono velocità di punta intorno ai 342 km/h.

Foto: Instagram f1