Un acquisto come quello di Robert Lewandowski non sposta gli equilibri solo a livello tecnico ma anche sul piano commerciale. L'attaccante polacco, fra i più forti nell'ultimo decennio, è uno di quei nomi per i quali i tifosi impazziscono. Il classico calciatore di cui tutti vorrebbero la maglia.

Peccato che a Barcellona, negli ultimi giorni, acquistare il kit di Lewandowski sia diventato impossibile. Il motivo è legato alla lettera W: a confermarlo è ESPN, che ha rilanciato un video diventato virale su Twitter. 

«Non abbiamo più lettere W, le abbiamo finite. Lewa ne ha due nel nome», ammette candidamente un commesso di uno store del Barça alla richiesta della tanto desiderata maglia. Tra squadra maschile e femminile, la W era presente soltanto nei cognomi di Moussa Wagué, che ha lasciato il club di recente, e Martin Braithwaite.

La domanda di divise targate Lewandowski ha colto impreparato il Barcellona, che ora dovrà correre ai ripari per evitare danni maggiori.