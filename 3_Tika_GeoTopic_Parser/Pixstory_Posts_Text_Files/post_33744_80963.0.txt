Al Diego Armando Maradona termina 1-1 la sfida d’alta classifica tra Napoli e Inter. Un punto che non soddisfa nessuna delle due compagini, dal momento che i partenopei falliscono il sorpasso, mentre i nerazzurri non riescono ad allungare. Occhio al Milan che domani, nel match contro la Sampdoria, potrebbe ottenere la testa della classifica.

Ad aprire le marcature è stato Lorenzo Insigne, capace di battere Samir Handanovic su calcio di rigore, procurato da Victor Osimhen, colpito in area da De Vrij. Il Capitano del Napoli sigla così il sup 116° gol con la maglia azzurra, staccando Diego Armando Maradona, fermatosi a 115.

Nella ripresa, l’Inter agguanta il pareggio con il solito Edin Dzeko, che supera Ospina sulla ribattuta dopo un colpo di testa. 

Rimpianto Napoli per le numerose occasioni sciupate, nonostante il pallino del gioco per gran parte del match sia nelle mani dell’Inter. Un’ulteriore nota amara per la banda di Luciano Spalletti è l’infortunio di Matteo Politano, uscito al 26’ del primo tempo per un problema fisico.

Inter e Napoli guadagnano un punto, salendo così rispettivamente a quota 54 e 53 punti. Nel prossimo turno, la capolista sarà impegnata nel match contro il Sassuolo, mentre i partenopei andranno a Cagliari. Nel mezzo, per entrambe, due sfide fondamentali in Europa: l’ottavo di finale di Champions League contro il Liverpool per l’Inter; i sedicesimi di Europa League al Camp Nou contro il Barcellona di Xavi per il Napoli. 


Crediti foto: SSC NAPOLI