Dopo il grido d'allarme del CT dell'U-21 Paolo Nicolato riguardo la situazione dei giovani in Serie A, arrivano le parole anche di uno dei diretti interessati: Nicolò Fagioli, centrocampista della cremonese ma di proprietà della Juventus. Uno dei tanti talenti azzurri mandati dai top club a maturare in realtà minori: «Vedo che in Spagna, forse in Inghilterra un po’ meno, ma anche in Germania e Francia, i giovani giocano di più rispetto all’Italia. Sicuramente qui da noi, quando un giovane gioca e poi magari nei top club sbaglia una partita o due, si critica subito il giocatore, si dice che non è pronto e che magari deve andare a fare prima un’esperienza fuori, e quindi anche per l’allenatore è difficile farlo giocare con continuità. Non ha tutti i torti Nicolato a dire che nei principali campionati in Italia si fa fatica a dare fiducia ai giovani, perché anche noi lo sentiamo e lo vediamo. Speriamo che con il tempo cambino le cose, me lo auguro».