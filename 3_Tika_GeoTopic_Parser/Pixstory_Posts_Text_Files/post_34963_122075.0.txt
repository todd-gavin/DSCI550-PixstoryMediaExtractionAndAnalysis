Quest'anno, per la prima volta, in Bundesliga è stato assegnato il premio "Fair Play". A vincerlo è stato l'italiano Vincenzo Grifo, giocatore del Friburgo. L'esterno è stato premiato via web con l'ex capitano del Bayern Monaco e della Nazionale tedesca, Philip Lahm, che ha illustrato il premio e incoronato il vincitore.

Il riconoscimento è andato al calciatore italiano - che conta 6 presenze in Nazionale - per essere stato il calciatore più leale di tutta la Germania nella scorsa stagione.

Grifo, classe 1993, è al Friburgo dal 2019, squadra dove aveva già militato dal 2015 al 2017. Ha giocato sempre in Germania tra Hoffenheim, Dinamo Dresda, Francoforte e Borussia M'gladbach.