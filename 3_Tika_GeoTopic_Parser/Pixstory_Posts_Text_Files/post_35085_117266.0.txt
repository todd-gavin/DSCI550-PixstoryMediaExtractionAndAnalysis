Due sconfitte e un pareggio. Un pessimo bilancio quello della nazionale italiana femminile di Bertolini agli Europei di categoria che anche ieri sera, nell'ultima partita del girone contro il Belgio, dove una vittoria avrebbe potuto regalare i quarti di finale nonostante tutto, ha perso di misura senza dare la sensazione di essere mai entrata veramente in campo. 

Il gol vittoria belga arriva a inizio secondo tempo con De Caigny che sfrutta un assist per segnare dal dischetto del rigore. Un gol importantissimo per il Belgio che, con la vittoria finale, approda ai quarti dove giocherà contro la Svezia. L'Italia invece torna a casa delusa per tre partite finite malissimo, due delle quali erano molto alla portata delle azzurre. 

Il rammarico per come è andata c'è. Con Islanda e Belgio dovevano arrivare più punti e più gol: alla fine il bilancio delle reti parla di 7 gol incassati contro i soli 2 realizzati e di nessuna vittoria, cosa che in un girone di qualificazione non succedeva dal 2005 quando sulla panchina dell'Italia sedeva Carolina Morace. Ora si dovrà ripartire, contemporaneamente all'essere diventate professioniste le calciatrici che giocano in Italia.