Nei giorni precedenti alla nuova classifica Atp che lo vedrà salire al secondo posto, e a quasi una settimana dal terribile infortunio contro Nadal (in semifinale di Roland Garros), Alexander Zverev ha deciso con i suoi medici di operarsi per poter tornare a giocare in maniera ottimale e con una caviglia rimessa a nuovo. Nella giornata di ieri è stato sottoposto a un intervento chirurgico ai legamenti della caviglia destra, tutti e tre lacerati.

In un primo momento il recupero e il ritorno in campo erano stati stimati in 6/8 settimane. Con l'intervento questi tempi si allungano inevitabilmente, ma al suo ritorno sarà completamento a posto la sua caviglia. Questo però comporterà la non partecipazione all'ultimo Slam dell'anno, gli Us Open.

Sui social Zverev ha scritto: "Tutti noi abbiamo il nostro percorso nella vita. Questo fa parte del mio. La prossima settimana raggiungerò il numero 2 al mondo, ma stamattina ho dovuto sottopormi a un intervento chirurgico. Dopo ulteriori esami svolti in Germania, i medici hanno confermato la lacerazione di tutti e tre i legamenti laterali della mia caviglia destra. Pertanto, al fine di poter tornare alle competizioni il prima possibile ed essere sicuri che tutti i legamenti guariscano correttamente recuperando la piena stabilità della caviglia, ricorrere ad un’operazione è stata la scelta migliore. La mia riabilitazione inizia ora e farò di tutto per tornare più forte che mai. Continuo a ricevere tanti messaggi e vorrei ringraziare ancora una volta tutti per avermi supportato in un momento così difficile".