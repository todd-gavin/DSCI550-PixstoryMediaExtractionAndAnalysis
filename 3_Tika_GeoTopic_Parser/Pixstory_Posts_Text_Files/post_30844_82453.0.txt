Dopo l'amaro finale di stagione 2021, con il titolo mondiale sfuggito in maniera beffarda a Lewis Hamilton, la Mercedes ha presentato oggi la sua nuova monoposto di F1.
La W13, questo il nome della vettura, ha subito colpito gli osservatori per le numerose differenze rispetto alla F1-75 presentata ieri dalla Ferrari.
Novità anche a livello cromatico, con l'abbandono del nero e il ritorno al tradizionale color argento.
Il team principal Toto Wolff, che ha espresso soddisfazione per la decisione della FIA di sostituire il direttore di gara Michael Masi, ha garantito che la sua squadra è più motivata che mai ad affrontare le sfide della nuova stagione, caratterizzata dall'introduzione del nuovo regolamento tecnico.
A fianco di Lewis Hamilton c'è George Russell, pilota del vivaio proveniente dalla Williams e che sostituisce Valtteri Bottas, ingaggiato dall'Alfa Romeo.