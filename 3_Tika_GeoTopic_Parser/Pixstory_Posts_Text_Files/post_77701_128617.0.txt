ദൂരദർശൻ കാണിച്ച് തന്ന ഞായറാഴ്ച പടങ്ങളിൽ തുടങ്ങിയത് ആണ് നമ്മുടെ വീടുകളിലെ സിനിമ ആസ്വാദനം. പിന്നീട് ടേപ്പുകൾ ചുറ്റി വരിച്ച വെളുത്ത രണ്ട് കണ്ണുള്ള, കറുത്ത ഇഷ്ടിക കാസറ്റുകൾ ഒരു കാലഘട്ടത്തിൻ്റെ അടയാളമായി മാറി. പിന്നീട് ഒറ്റകണ്ണന്മാർ ആയ വിസിഡി യും ഡിവിഡി യും കറങ്ങി തളർന്നു. ഇപ്പോഴിതാ ഡിജിറ്റൽ യുഗത്തിൽ "OTT" എന്ന ചുരുക്ക നാമത്തിൽ അറിയപ്പെടുന്ന "ഓവർ തെ ടോപ്" സംപ്രേക്ഷണ സംരംഭം കുറച്ച് വർഷങ്ങൾ ആയി അലയടിക്കുകയാണ്.
 വിദേശത്ത് വർഷങ്ങൾക്ക് മുൻപേ തുടങ്ങിയെങ്കിലും ഇന്ത്യയിൽ OTT പച്ചപിടിച്ചു തുടങ്ങിയത് 2016 പകുതിയോടെ ആണ്.തത്സമയ ക്രിക്കറ്റ് സംപ്രേക്ഷണം മാത്രം ആയിരുന്നു ഒരു കാലത്ത് ഇന്ത്യയിലെ OTT തല തൊട്ടപൻ ആയ ഹോട്സ്റ്റാരിലൂടെ പ്രേക്ഷകർ കൂടുതൽ കണ്ടിരുന്നത്. എന്നാൽ ജിയോ യുടെ കടന്നു വരവും അതിനോട് അനുബന്ധിചുള്ള ഇൻ്റർനെറ്റ് ഡാറ്റയുടെ വിലക്കുറവും OTT ക്ക് വളം ആയി എന്നുവേണം പറയാൻ. ഒറ്റ കുടക്കീഴിൽ സിനിമയും,സീരീസുകളും കാണാം എന്നുള്ളത് വലിയൊരു അൽഭുതം തന്നെ ആയിരുന്നു. ബേക്കറി കടയിലെ പലഹാരങ്ങൾ തിരയുന്ന കൗതുകത്തോടെ സിനിമകൾ തിരഞ്ഞ് എടുത്ത് സൗകര്യ പൂർവ്വം കാണുവാൻ നമുക്കും സാധിച്ചു. സ്മാർട്ട് ഫോണുകളുടെ കുത്തൊഴുക്കിൽ കൂടുതൽ ആളുകൾ OTT തേടി എത്തുകയും ചെയ്തു. തീയേറ്ററിൽ ഒരു പടം വന്ന് മുപ്പത് തൊട്ട് അമ്പത് ദിനങ്ങൾക് ഉള്ളിൽ ഒരു ചിത്രം OTT യിൽ വരുന്നതോട് കൂടി തിരശ്ശീലയിൽ നഷ്ടമായ ആ ദൃശ്യ മികവിന് ഉള്ള കാത്തിരിപ്പിൻ്റെ ക്ഷമ കുറഞ്ഞു വന്നു പ്രേക്ഷകന്. പണ്ട് ആയിരുന്നേൽ മൂന്ന് തൊട്ട് ആറ് മാസം വരെ കാത്തിരിക്കേണ്ടി വരുമായിരുന്ന സാഹചര്യം ഇന്ന് മാഞ്ഞു പോയിരിക്കുന്നു. നിലവിൽ ഉള്ള ഏറ്റവും ഉയർന്ന ദൃശ്യ നിലവാരം ആയ 4K യിൾ വരെ ചിത്രങ്ങൾ ആസ്വദിക്കാൻ നമുക്ക് സാധിച്ചു. ഉപശീർഷകം (Subtitles) ആണ് ഇത്തരം OTT യിലെക്ക് ആളുകളെ ഏറ്റവും കൂടുതൽ ആകർഷിക്കുന്ന ഖടകം. ഇന്ത്യയിലെ മറ്റു ഭാഷകളും അതുപോലെ വിദേശ ഭാഷകളിൽ നിന്ന് വരുന്ന ചിത്രങ്ങൾ കാണുന്നതിനും ഉപശീർഷകം സഹായകരമായി. അത് തന്നെ ആണ് OTT ക്കു കിട്ടിയ ഏറ്റവും വലിയ സ്വീകാര്യത. അങ്ങനെ കാണുന്നതിനും കേൾക്കുന്ന തിനും പുറമെ വായിച്ച് എടുത്ത് ചലച്ചിത്രം മനസിലാക്കാനും പ്രേക്ഷകർ തുടങ്ങി. കോവിട് മഹാമാരി തുടങ്ങിയ സമയത്ത് മാസ്കിന് പുറമെ വീടിനുള്ളിലും ശ്വാസം നഷ്ടപെട്ട പ്രേക്ഷകർക്ക് വീണു കിട്ടിയ ഒരു പുതിയ ലോകമാണ് OTT. അവിടെ നിന്നുമാണ് ഈ ഒരു ആസ്വാദന മേഖല കൂടുതൽ ജനകീയമായത് .ഒരു കാലത്ത് തീയേറ്ററിൽ നിന്ന് പകർത്തുന്ന വ്യാജ ചിത്രങ്ങളുടെ പതിപ്പുകൾ ചൂടപ്പം പോലെ വിറ്റു പോയിരുന്നു. ടൊറൻ്റ് സൈറ്റുകളിൽ നീരാടി കുളിച്ച ഇത്തരം പതിപ്പുകളിൽ നിന്ന് പ്രേക്ഷകന് അകന്നു പോകാനുള്ള വഴി തുറന്നു തന്നത് ആമസോൺ പ്രൈം, നെറ്റ് ഫ്ളിക്സ് പോലുള്ള OTT ഭീമന്മാരുടെ ആധിപത്യത്തോട് കൂടെ ആണ്. സിനിമ വ്യവസായത്തിന് സാറ്റലൈറ്റ് വന്നപ്പോൾ ഉണ്ടായ വാണിജ്യ മുന്നേറ്റമാണ് OTT യിലൂടെ ഉണ്ടായത്. ഹോം എൻ്റർടൈൻമെൻ്റ് എന്ന മേഖലയിൽ സാറ്റലൈറ്റ് അവകാശം കഴിഞ്ഞാൽ വെറും ലക്ഷങ്ങൾക്ക് മാത്രം വിറ്റു പോയിരുന്ന ഡിവിഡി അവകാശത്തിന് പകരം കോടികൾ ആണ് ഓരോ OTT കമ്പനികളും ഇപ്പൊൾ നൽകുന്നത്. പല ചെറിയ ചിത്രങ്ങൾക്കും അത് വലിയൊരു ആശ്വാസം ആവുകയും ചെയ്തു.
 പല വിവാദങ്ങളിലും OTT പെട്ടു പോയിട്ടുണ്ട്. പ്രേക്ഷകനെ തീയേറ്ററിൽ നിന്ന് അകറ്റുന്നു ചിത്രങ്ങൾ പെട്ടന്ന് വിരൽത്തുമ്പിൽ എത്തുന്നത് കൊണ്ട് തീയേറ്ററിൽ ആളുകൾ വരാൻ മടിക്കുന്നു എന്നിങ്ങനെ പല വിവാദങ്ങളും നിലവിൽ നിലനിൽക്കുന്നുണ്ട്. ഇത് തുടക്കം മാത്രം ആണ്. കണ്ടറിയണം OTT ഒറ്റപ്പെടുമോ അതോ ഒറ്റയാനായി മുന്നേറുമോ എന്ന് !