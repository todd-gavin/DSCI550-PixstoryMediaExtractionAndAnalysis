In attesa che la Juventus trovi (o non trovi) un accordo con l'Atletico Madrid per la permanenza a titolo definitivo di Morata, la dirigenza continua a muoversi sul mercato alla ricerca di un altro attaccante che possa far riposare Vlahovic durante l'anno visto che, a causa della pausa mondiale, le partite saranno quasi ogni tre giorni. Il nome che tiene banco da qualche giorno è quello di Arnautovic. 

Nell'anno del suo ritorno in Italia, al Bologna, Arnautovic ha fatto 15 gol, un bel bottino. Sarebbe l'ideale, anche per la stazza, per entrare nella rosa bianconera, a prescindere dalla permanenza di Morata. Non è facile però arrivare a lui visto che il Bologna lo considera incedibile. L'alternativa è Giovanni Simeone: in ogni caso per quest'ultimo, prima di poter pensare a qualsiasi trattativa, c'è da aspettare la volontà del Verona che, entro il 25 giugno, ha facoltà di esercitare il diritto di riscatto per il Cholito versando 10 milioni di euro al Cagliari.