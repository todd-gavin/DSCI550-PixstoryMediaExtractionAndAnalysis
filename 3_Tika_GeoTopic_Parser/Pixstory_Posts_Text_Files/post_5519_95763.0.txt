उत्तर प्रदेश के राज्य सर्कार ने अपने चुनावी भाषण में यूपी की कानून व्यवस्था की सराहना की थी लेकिन सच्चाई तो कुछ और ही है. महिला हिंसा के केस बढ़ते जा रहे है - चित्रकूट जिले के पिछले कुछ महीनो के हिंसा के वारदात को ही देख लीजिये जिनमे अपहरण के मामलों से लेकर दहेज़ हत्या और बलात्कार के कई केस सामने आये है. कोरोनाकाल में घरेलु हिंसा के केस भी बहुत ज़्यादा हुए है. जैसे पति ने शराब के नशे में घर पर खाना न मिलने की वजह से महिला के साथ मार-पीट किया या जैसे कसपेठी गांव का मामला जिसमे जुआ खेलते हुए पति ने परिवार के साथ मार पीट किया क्यूंकि उन्होंने खाना माँगा. या कर्वी शहर का केस जिसमे पति ने कोरोनाकाल की बेरोज़गारी में महिला के साथ मार पीट किया यह कहकर कि घर पर करती ही क्या हो. 

ऐसा ही एक केस है चित्रकूट जिले की मीना का. मीना की शादी जब वो 12 साल की थी तब श्रीपाल से हुई. शादी को 35 साल होगए है लेकिन वो बताती है कि किसीके साथ जीवन बिताने का सुख या उसमे स्नेह कभी नहीं मिला। पति को शराब पीकर मार-पीट करने की आदत थी - किसीको नहीं छोड़ा. बच्चों को मारता है, घर का सामान तोड़-फोड़ करता है और मीना पर तो गलत आरोप भी लगाता है. लोगों ने कई बार मीना से पति के खिलाफ केस दर्ज करने को कहा लेकिन वो अपने बच्चों का मुँह देखकर रुक जाती है. इससे श्रीपाल में हिंसा करने का स्वभाव और मजबूत होता जा रहा है. 

कोरोनाकाल में मीना को तो मजदूरी का काम मिलना भी मुश्किल होगया था. जैसे-तैसे मायके से थोड़े पैसे लेकर, कुछ इधर-उधर मजदूरी करके घर को मीना चला रही है लेकिन यह भी श्रीपाल से देखा नहीं जा रहा है. पैसे लेकर शराब में लगा देता है फिर मार-पीट करने लगता है. लेकिन इस बार मीना की सहनशीलता की सीमा पार हो चुकी है. 

कोरोनाकाल की आर्थिक तंगी और महंगाई में घर का मुखिया महिला बन चुकी है. आर्थिक जिम्मेदारी उठाने के साथ-साथ वो घर का सारा काम और परिवार में लोगों के देखभाल का सारा काम कर रही है.