L’amministratore delegato della Juventus, Maurizio Arrivabene, ha parlato ai microfoni di Sky nelle ore precedenti alla finale di Coppa Italia tra i bianconeri e l’Inter. Ha risposto a domande sul prossimo mercato, dopo una stagione non di certo brillante, e sull’acquisto di gennaio che, finora, ha deluso le aspettative di qualche tifoso, Dusan Vlahovic.

“Che colpi devono attendersi i tifosi nel prossimo mercato? Sarà un mercato un po' strano per l'arrivo dei Mondiali. Probabilmente sarà più importante la sessione invernale. Noi comunque non faremo colpi di teatro. La volontà è di fare investimenti in maniera sostenibile per rinforzare la squadra”. Tra i nomi possibili in arrivo a Torino c’è quello di Angel Di Maria, attaccante del Psg che a fine giugno sarà svincolato.

Su Vlahovic invece dice di attendere perché non è semplice adattarsi subito in una grande squadra. E poi fa un paragone importante: “Vlahovic? E’ un giocatore che non si discute, assolutamente. Ricordo Ibrahimovic che nel suo primo anno alla Juve era criticato, poi è esploso. Si tratta solo di dare fiducia al giocatore e lasciarlo crescere in pace. Giocare in una grande squadra necessita tempo, farà vedere quello che vale”.