Brunello Cucinelli archivia il primo quarter del fiscal year 2022 con una crescita del fatturato pari a un +19,6%, tagliando il traguardo dei 196,9 milioni di euro.

«Questo primo trimestre – commenta l’imprenditore umbro – si è chiuso con risultati particolarmente buoni e ci sembra che il marchio stia vivendo un momento di grande positività a livello mondiale».

Il trend positivo ha infatti riguardato tutte le aree presidiate dalla casa di moda, con risultati record nei mercati internazionali, che hanno registrato il miglior primo trimestre di sempre: in particolare le Americhe, in corsa con un +37,7%, ma incrementi a doppia cifra sono stati conquistati anche dall’Europa (+14,5%) e dall’Asia (+14,5%). Recupera l’Italia, con un aumento del 2,8%.