Inizia giovedì 23 giugno AHYMÉ, il festival interculturale dedicato alla musica internazionale, ideato dall’artista, musicista e autore Bessou Gnaly Woh (Presidente dell’Associazione “Colori d’Africa – APS”) con il coordinamento musicale di Giovanni Amighetti, insieme alla casa di produzione Arvmusic e all’agenzia di management Griot.de.
 
Giovedì 23 giugno, all’Arena Milano Est di Milano (via Riccardo Pitteri, 60), dalle ore 21:30, si esibiranno Justin Adams e Mauro Durante, in un concerto dove il violino e le percussioni del leader del Canzoniere Grecanico Salentino incontreranno la chitarra del compositore inglese, chitarrista al fianco di Robert Plant e produttore di alcuni degli artisti più originali della nuova musica africana. Un viaggio affascinante nel sud del mondo tra classici della tradizione italiana e blues africano. Introduce lo scrittore camerunense Emmanuel Edson.
 
Il giorno seguente, venerdì 24 giugno, dalle ore 20:45, Justin Adams e Mauro Durante si esibiranno invece a Parma, nella splendida cornice del Teatro al Parco (Parco Ducale, 1), nell’ambito di «Arena Teatro al Parco», la rassegna estiva del Teatro delle Briciole Solares Fondazione delle Arti. Apriranno il concerto Emanuele Nanni e Max Rivara, due musicisti parmensi d’eccezione in un progetto di musica elettronica in anteprima con il sintetizzatore modulare Buchla e diverse macchine hardware sul palco.
Sarà inclusa una degustazione dei vini dell’azienda del Monferrato PREDIOMAGNO di Emanuela Novello, partner tecnico della scuola di Carlo Cracco a Villa Terzaghi (MI).
 
Ahymé è un festival di condivisione in cui la musica ha un ruolo fondamentale in quanto ha la capacità di essere uno strumento di dialogo tra i popoli, una forma d’espressione che unisce le diverse culture. Un momento di incontro fra persone con differenti tradizioni e costumi al fine di sensibilizzare e promuovere l’inclusione sociale e la convivenza civile.