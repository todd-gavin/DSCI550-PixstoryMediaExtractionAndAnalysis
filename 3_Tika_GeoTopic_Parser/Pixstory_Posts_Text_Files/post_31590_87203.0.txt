L’Islanda offre un mix unico al mondo di meraviglie naturali che rimandano a scenari quasi extraterrestri: vulcani, crateri, formazioni laviche, canyon, geyser, cascate, ghiacciai. «È il luogo in Europa dove più di ogni altro possiamo sentirci su un altro pianeta – afferma Bompani–. Sia che si scelga un tour individuale con l’auto a noleggio o uno dei nostri tour esclusivi, si possono raggiungere l’area geotermale di Geysir e alcune delle attrazioni più celebri, ma è consigliato aggiungere escursioni in superjeep al canyon di Asbyrgi o a Dettifoss, la cascata più potente d’Europa. Con la snowmobile si più esplorare il Vatnajökull, il ghiacciaio più vasto d’Europa, e con un mezzo anfibio si può navigare nella laguna glaciale di Jokulsarlon». E dopo una giornata intensa, non c’è nulla di meglio che rilassarsi in una delle tante fonti geotermali calde che punteggiano il paesaggio.