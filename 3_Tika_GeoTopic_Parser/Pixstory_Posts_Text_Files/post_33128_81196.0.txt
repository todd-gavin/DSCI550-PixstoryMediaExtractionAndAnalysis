A partire dalla mezzanotte e mezza, ora italiana, ci sarà il kick off del 56° Super Bowl NFL di football americano tra i Los Angeles Rams e i Cincinnati Bengals. Si giocherà al nuovissimo SoFi Stadium di Inglewood, proprio la casa dei Rams, anche per questo favoriti, ma grazie a Burrow i Bengals non partono battuti. Non capita spesso che una squadra possa giocare davanti al pubblico amico la partita più importante dell'anno, ed è una sorpresa perché in finale non sono arrivate certo le favorite della vigilia, ma le numero 4 delle rispettive Conference, che si sono imposte al fotofinish nelle precedenti due partite. Per i bookmakers i Rams, che da inizio stagione puntavano alla partitissima in casa e hanno fatto un all in di mercato, sono favoriti di 4 punti. Però Cincinnati, la rivelazione stagionale, giocava contro pronostico ai playoff anche a Nashville e Kansas City, eppure... Staremo a vedere. Appuntamento alle 0.30 su Rai Uno, Sky Sport e Dazn!