Sempre più vicino il ritorno di Paul Pogba alla Juventus. Questa mattina il Manchester United ha ufficializzato l'addio al francese, in scadenza di contratto, con un comunicato pubblicato sul proprio sito web: "Una volta in rosso, sempre in rosso. Grazie per il tuo servizio, Paul Pogba". All'interno di un lungo resoconto delle prestazioni e dei successi del campione del mondo con la squadra inglese, si legge anche: "Tutti nel club vorrebbero congratularsi con Paul per la sua carriera di successo e ringraziarlo per il suo contributo al Manchester United. Gli auguriamo il meglio per i prossimi passi di un viaggio straordinario." Pogba aveva già lasciato lo United nel 2012 per passare alla Juventus, club in cui è esploso tanto da tornare nel 2016, per oltre 100 milioni di euro, a Manchester. In questa seconda esperienza ha vinto una Coppa di Lega e una Europa League. Si attende ora la comunicazione ufficiale del suo ritorno a Torino.