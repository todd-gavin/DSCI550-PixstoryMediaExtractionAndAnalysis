Il tecnico della Juventus Massimiliano Allegri ha commentato così, ai microfoni di Dazn, il successo per 1-3 ottenuto a Genova contro la Sampdoria: “Morata è tra i primi in Europa a livello tecnico, ma se gioca spalle alla porta fa fatica. Se gioca più defilato, mette in campo le sue qualità che sono importanti. Oggi sul piano tecnico la squadra ha giocato bene. Dobbiamo migliorare nel momento in cui abbiamo avuto il controllo della partita, nel secondo tempo dovevamo capire meglio le situazione per fare male in avanti. A Genova non era facile, ma la squadra ha fatto bene. Era importante vincere, per consolidare il quarto posto e preparare meglio la Champions. Kean deve migliorare nella gestione e nei controlli, anche oggi un paio di volte gli è scappata la palla. Quando ha spazio, però diventa devastante. Speriamo di recuperare Dybala, è anche fresco mentalmente e c'è bisogno di gente così. La squadra sta crescendo sul piano della fiducia e del palleggio, ma deve migliorare nel trovare gli attaccanti. Rabiot sta facendo una buona annata. Ha passo, si sacrifica e deve essere più libero nell'andare a far gol. Può fare di più, ma sta facendo bene".