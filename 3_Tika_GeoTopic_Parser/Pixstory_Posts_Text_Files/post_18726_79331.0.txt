Era il 6 agosto 2021 quando l'Italia saliva per la prima volta sul podio più alto dei 100 metri olimpici. Marcell Jacobs da quel momento è l'uomo più veloce del mondo, un traguardo incredibile su cui probabilmente nessuno, a parte lui, ci avrebbe mai scommesso nemmeno un euro. A sei mesi di distanza è cambiato tutto: sia parte del suo staff, in particolare quello che si occupa della comunicazione e marketing, ma soprattutto le aspettative, la voglia di vederlo gareggiare: se prima l'azzurro era uno "del gruppo", ora è la stella che tutti vogliono ammirare. E dopo oltre 180 giorni finalmente sarà possibile nuovamente vederlo correre. Anche se al chiuso e sui 60 metri.

Jacobs sarà il protagonista al meeting Istaf, tappa Silver del World Indoor, alla Mercedes-Benz Arena di Berlino. Due le gare in programma, la prima alle 18.15, e poi alle 19.35 la finale.

Le batterie di questa sera sembrano un piacevolissimo dejavu. Marcell Jacobs infatti anche lo scorso anno cominciò la stagione vittoriosa sulla stessa pista. Il 5 febbraio dello scorso anno corse in 6”56 migliorato in 6”55 (battuto però da Cissè). Tempo migliorato già un mese dopo in Polonia a Torun facendo registrare 6"47, nuovo record italiano.