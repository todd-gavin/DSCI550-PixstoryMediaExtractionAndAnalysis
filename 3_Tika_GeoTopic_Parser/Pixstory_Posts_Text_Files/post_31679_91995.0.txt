(a cura di Chiara Gatti e Tiziana Cipelletti
con il contributo scientifico di Baingio Pinna, Dipartimento di Scienze Biomediche dell'Università di Sassari, autore del libro “La percezione visiva”, il Mulino, 2021
Progetto di allestimento a cura di Denis Santachiara). SENSORAMA adotta in modo colto e originale il modello del “Museo delle Illusioni” e affida alle opere di artisti e videomaker contemporanei l’esplorazione della relazione tra Visione e Percezione con l’obiettivo di mostrare la complessità dei fenomeni cognitivi e il “piacere” di essere ingannati. L'illusione è la nostra realtà. Perché del mondo, là fuori, vediamo il poco che i nostri occhi sono in grado di vedere e ci aggiungiamo quello che il cervello vuole farci credere. Il risultato è una rappresentazione delle cose che non è reale per niente. SENSORAMA vuole rappresentare il grado zero della percezione, utile per “ripulire” lo sguardo, per tornare a stupirci di fronte ai paradossi della visione, per ricominciare a osservare le opere con sguardo indagatore, per avvicinarci alle immagini consapevoli di un limite fluido fra reale e virtuale, ma pronti ad aguzzare la vista per svelare i meccanismi che orchestrano il processo stesso della visione. Un invito ad imparare a guardare ma soprattutto a dubitare. SENSORAMA è anche cinema, arte artificiosa per eccellenza, “fabbrica delle illusioni” fin dall'esordio e terreno di sperimentazioni visive delle avanguardie. Si parte dalla cinematografia fantastica di George Méliès basata sulla sparizione degli oggetti ottenuta con un primitivo stop frame, per arrivare alle fantasmagoriche interazioni tra avanguardie artistiche (Man Ray, Duchamp, Hans Richter) e cinema.