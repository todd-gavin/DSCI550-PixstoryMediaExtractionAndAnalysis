«Sono acciaccato, ma voglio stringere i denti e farcela per le ultime due giornate». Queste le parole dell’attaccante della Lazio e attuale capocannoniere del campionato di Serie A Ciro Immobile che vuole esserci già lunedì sera per la partita contro la Juventus. Le sue condizioni però purtroppo sono ancora tutte da valutare. L'infortunio alla caviglia rimediato dopo il pestone subito da Ferrari nella gara con la Sampdoria, pare essere infatti più serio del previsto e non una semplice distorsione come si era valutato in un primo momento. I medici a questo proposito hanno consigliato di stare a riposo addirittura per due settimane. Questo vorrebbe dire la chiudere qui la stagione per il giocatore. Immobile però non è dello stesso avviso e vuole aiutare la Lazio nelle ultime due giornate. Maggiori notizie verranno date tra venerdì e sabato quando il bomber ricomincerà a lavorare sul campo.