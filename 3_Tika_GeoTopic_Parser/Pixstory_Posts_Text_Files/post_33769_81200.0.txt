Nel pomeriggio di oggi, Empoli e Cagliari sono scesi in campo per il 25° turno di Serie A. Al gol del vantaggio di Pinamonti, ha risposto nei minuti finali Leonardo Pavoletti.

Con la rete di oggi, l’ex attaccante di Genoa e Sassuolo ha raggiunto Alessandro Matri a quota 36 gol con la maglia dei sardi, divenendo così il 7° miglior marcatore in Serie A nella storia del Cagliari. 

Queste le sue parole ai microfoni di Dazn nel post-partita: “Dopo i primi dieci minuti, l’empoli ci ha messo molto in difficoltà. Volevamo vincere, è un’occasione persa ma loro in casa sono forti. Ci prendiamo questo punto che ci avvicina ancor di più al nostro obiettivo: la salvezza è il mio primo pensiero”. Il Cagliari trova così un punto importante per la lotta salvezza, dando continuità all’ottimo risultato della trasferta di Bergamo.

Nel prossimo turno l’Empoli, al momento undicesimo con 31 punti, sfiderà la Sampdoria. Sul cammino del Cagliari diciottesimo a 21 punti, invece, ci sarà il Napoli che vola con l’ambizione dello scudetto.