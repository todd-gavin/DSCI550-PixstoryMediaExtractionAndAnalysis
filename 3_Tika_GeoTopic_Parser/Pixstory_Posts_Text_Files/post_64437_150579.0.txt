കോഴിക്കോട്‌ റെയിൽവേ സ്‌റ്റേഷന്റെ നാലാംനമ്പർ പ്ലാറ്റ്‌ഫോമിൽ നിന്ന്‌  ഹസ്രത്ത്‌ നിസാമുദ്ദീനിലേക്ക്‌ കുതിച്ച മംഗള ലക്ഷദ്വീപ്‌ എക്‌സ്‌പ്രസ്‌ നിറയെ കേരളത്തിന്റെ സ്വപ്‌നങ്ങൾ.
കാൽപ്പന്തുകളിയെ സ്‌നേഹിക്കുന്ന മലയാളത്തിൻ്റെ മനസുമുഴുവൻ ബി–അഞ്ച്‌, ആറ്‌ കംപാർട്ടുമെന്റുകളിലായുണ്ട്‌. 
പതിനേഴുവയസ്സിന് താഴെയുള്ളവർക്കായി ഡൽഹിയിൽ നടക്കുന്ന സുബ്രതോ കപ്പ്‌ ഫുട്‌ബോൾ ടൂർണമെന്റിന്റെ ഫൈനൽ റൗണ്ടിൽ കേരളത്തിനുവേണ്ടി ബൂട്ടുകെട്ടുന്ന മലപ്പുറം അത്താണിക്കൽ എംഐസി ഹയർ സെക്കൻഡറി സ്‌കൂളിലെ കുട്ടികള്‍ ഈ കംപാർട്ടുമെന്റുകളിലാണുള്ളത്‌. 
മലപ്പുറം എംഎസ്‌പി ഹയർ സെക്കൻഡറി സ്കൂളും ചേലേമ്പ്ര സ്കൂളുമാണ്  സുബ്രതോ കപ്പിൽ പതിവായി കേരളത്തിന്റെ ജേഴ്‌സിയണിയാറുള്ളത്. ഇത്തവണ ഇരു ടീമുകളുടെയും കുത്തക തകർത്താണ്‌ അത്താണിക്കൽ എംഐസി ടീം ഡൽഹിയിലേക്ക്‌ ടിക്കറ്റ് ഉറപ്പിച്ചത്. 
മുന്നേറ്റനിരയിലെ അദ്‌നാൻ ആണ്‌ ടീം നായകൻ. കെ പി സഹലും അമൽ ഷിനാജും മുന്നേറ്റത്തിൽ അദ്‌നാന്‌ കൂട്ടാകും. അർഷ്‌ണവും ആലോകുമാണ്‌ ഗോൾ കീപ്പർമാർ.
അഫിൻമോൻ ബൈജു, അവിനാഷ്‌, മുഹമ്മദ്‌ റോഷൻ, മുഹമ്മദ്‌ സമീർ, ബെൻ റോഷൻ എന്നിവർ പ്രതിരോധം തീർക്കും. 
കെ പി ആകാശും തമീം അക്‌മലും ആരിസ്‌ ഖാനും സന്ദീപ്‌ ബഹദൂറും ബോസ്‌ തോങ്‌ബാമും റെയ്‌മാസും  മുന്നേറ്റക്കാർക്ക്‌ പന്തെത്തിച്ച്‌ മധ്യനിരയിലുണ്ടാകും. 
അരീക്കോട്‌ സ്വദേശി അൻസിലാണ്‌ പരിശീലകൻ. അനീഷ്‌ സഹ പരിശീലകനും. മുനീറും നാഫിയുമാണ്‌ മാനേജർമാർ. 
ടീമിലെ അദ്‌നാനും ആകാശും സമീറും എറണാകുളത്താണുള്ളത്‌ബ്ലാസ്‌റ്റേഴ്‌സുമായുള്ള മുത്തൂറ്റ്‌ അക്കാദമി ടീമിന്റെ മത്സരത്തിന്‌.
ഇതുകഴിഞ്ഞ്‌ അടുത്തദിവസം ഇവരും ഡൽഹിയിലെത്തി കേരള ടീമിന്റെ ഭാഗമാകും. ഒക്ടോബർ മൂന്നിനാണ്‌ ആദ്യ മത്സരം.