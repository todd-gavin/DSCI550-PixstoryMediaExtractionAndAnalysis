Incredibile doppietta della Ferrari nel primo gran premio dell'anno nel Bahrain. Leclerc (primo) e Sainz (secondo) hanno dato una gioia immensa ai tifosi della Rossa, cosa che non succedeva da 903 giorni e 44 gran premi: era da tanto infatti che la Ferrari non aveva successi. 

D'altronde la giornata si era aperta con le prime due file rosse, con un Verstappen a dar "fastidio" fino a pochi giri dalla fine della gara quando è stato costretto a ritirarsi, alla pari del suo compagno di squadra Perez fuori all'ultimo giro. Via libera allora per le due Ferrari, in solitaria verso il traguardo dopo una giornata combattuta con la Red Bull. "Sono deluso, nello scenario peggiore avremmo chiuso secondi. Perdere così tanti punti è doloroso", ha detto Verstappen al termine.

Di ben altro spirito il vincitore del gran premio Leclerc: "Pole position, giro più veloce, vittoria: un inizio da sogno, e sono davvero felice", ha dichiarato ai microfoni fi Sky, "in questi anni terribilmente difficili pensavamo che sarebbe stato il momento del riscatto, ed è arrivato. I ragazzi hanno fatto un lavoro incredibile dandoci una macchina fantastica ed è andato tutto bene, anche con la doppietta di Carlos: non avremmo potuto fare di meglio".

Alle spalle delle Ferrari si è posizionato Hamilton che ha sfruttato i guasti della Red Bull, altrimenti sarebbe finito in quinta posizione.

Ordine di arrivo:

Charles Leclerc - Ferrari
Carlos Sainz - Ferrari +5:679
Lewis Hamilton - Mercedes +9:751
George Russell - Mercedes +11:354
Kevin Magnussen - Haas +14:759
Valtteri Bottas - Alfa Romeo +16:151
Esteban Ocon - Alpine +19:341
Yuki Tsunoda - Alpha Tauri +20:213
Fernando Alonso - Alpine +21:982
Guanyu Zhou - Alfa Romeo +22:677