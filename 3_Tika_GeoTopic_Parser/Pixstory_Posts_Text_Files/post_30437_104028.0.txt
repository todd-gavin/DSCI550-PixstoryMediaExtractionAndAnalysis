La battaglia tra Rafael Nadal e Novak Djokovic nei quarti del Roland Garros, chiusa con il successo al quarto set del tennista spagnolo, riaccende le polemiche sugli orari delle partite di tennis. Il match di ieri sera è iniziato alle 21 e si è concluso all'1:16. E vien da dire per fortuna che non si è andati al quinto set... Nadal ha sottolineato come ora tutto sia deciso dalle televisioni, ma che non sarebbe male usare un po' più di criterio: "È troppo tardi, non c’è dubbio. Non posso lamentarmi perché ho due giorni di riposo, ma se ne avessi uno solo, o se prendiamo il caso di Zverev a Madrid (semifinale giocata a notte fonda e finale il giorno dopo alle 13, ndr), diventa un grosso problema. Ovviamente capisco il lato del business, le televisioni pagano un sacco di soldi per trasmettere le partite così tardi, il torneo ne trae beneficio economico e così anche i giocatori". Anche il rivale Djokovic ha sottolineato come tutto sia ormai in mano alle televisioni: "Si sa che sulla terra battuta, al meglio dei cinque set, le partite possono richiedere molto tempo. Le sessioni notturne iniziano troppo tardi. Ma sono le tv che decidono. È il mondo in cui viviamo. Le emittenti hanno deciso che questa partita si sarebbe giocata di notte. Danno soldi e quindi dettano legge".