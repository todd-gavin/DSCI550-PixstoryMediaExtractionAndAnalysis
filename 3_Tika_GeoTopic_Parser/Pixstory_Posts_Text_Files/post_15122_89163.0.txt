Dopo due anni di assenza, torna a Legnano la Camminata per la Vita, manifestazione podistica non competitiva che promuove l’adozione di stili di vita sani e sostiene le attività della Lega Italiana per la Lotta contro i Tumori. Domenica 27 marzo, la sezione di Legnano della LILT, con la partecipazione di Orobie Nordic Walking, Famiglia Legnanese, Legnano Basket Knights e Calzette Rosa padel team, con il patrocinio del Comune di Legnano e del Parco Alto Milanese e il supporto - tra gli altri - della Bcc di Busto Garolfo e Buguggiate, del Circolo Culturale e Ricreativo e di Bcc Insieme Mutua, organizza la terza edizione dell’iniziativa sportiva accessibile a tutti che si svolge su un percorso di 5 km all’interno del parco Alto Milanese.

«È un’iniziativa dalla duplice finalità, dove sono i partecipanti a diventare testimonial diretti», spiega Anna Daverio, presidente della sezione legnanese della LILT. «Vogliamoinnanzitutto sensibilizzare sull’importanza dell’attività fisica ai fini di mantenere un buono stato di salute; non certo secondo, raccogliere fondi per sostenere l’attività di prevenzione e di vicinanza ai malati oncologici che la nostra associazione svolge, questo soprattutto dopo due anni di emergenza sanitaria che, purtroppo, ha messo in secondo piano l’azione preventiva in campo tumorale. L’elemento innovativo che abbiamo voluto dare a questa manifestazione è trasformare i partecipanti in testimonial: con la loro presenza si faranno portatori di un messaggio universale: la difesa della propria salute passa infatti da un’alimentazione corretta, attività fisica e controlli periodici. È questo il messaggio della LILT che vogliamo diffondere».