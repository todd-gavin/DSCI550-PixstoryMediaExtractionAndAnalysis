Beppe Marotta, amministratore delegato dell'Inter, ha commentato ai microfoni di Dazn il mercato dell'Inter. Nonostante nell'ultima settimana siano svaniti i colpi Dybala e Bremer, Marotta è convinto che i nerazzurri si siano comunque rinforzati, soprattutto grazie al ritorno di Lukaku: "Potremo tirare le somme a mercato concluso, ma abbiamo lavorato per rendere l’Inter ancora più forte. L’Inter deve sempre esercitare un ruolo da protagonista. Il ritorno di Lukaku è una di quelle pagine belle del calcio. Un giocatore che ti ha lasciato quasi improvvisamente cerca di tornare tra gli amici per indossare quella maglia gloriosa che l’ha portato a vincere uno scudetto. Si è presentata una convergenza di fattori e coincidenze che hanno reso possibile tutto ciò. Personalmente sono contento, l’ho trovato diverso, molto più leader rispetto a prima". Sul mancato acquisto di Bremer, a lungo inseguito, Marotta ha spiegato: "Bremer è un grande giocatore, ma i nostri condizionamenti legati agli equilibri economico-finanziari non ci hanno permesso di arrivare a una conclusione. Abbiamo fatto la nostra corsa". Diversa la situazione relativa a Dybala: "Posso semplicemente dire che Dybala è un gran professionista, ma abbiamo un reparto offensivo di gran valore. Non c'era spazio non perché non fosse bravo ma perché non c'era la necessità, poi tutto è stato strumentalizzato e si rischia di fare brutta figura, ma non è così".