Tra le altre cantine impegnate nel sociale, a WINEAROUND IN RIVIERA nei banchi degustazione della guida saranno presenti la Ribolla Gialla Brut e il Collio Doc Bianco Uve Autoctone 2019 di Cantina Produttori di Cormòns, che ha ricevuto il Premio Eticork 2021 per il proprio contributo all’Anffas di Gorizia (Associazione Nazionale Famiglie di Persone con Disabilità Intellettiva e/o Relazionale), coinvolgendo le persone disabili in tutte le fasi di produzione, dalla vendemmia all’imbottigliamento, per la realizzazione di un Collio Doc Bianco, il Vino della Solidarietà, la cui vendita sostiene il centro diurno e i ragazzi che vi sono ospitati. L'azienda Le Manzane, presente a Vallecrosia con il Conegliano Valdobbiadene Prosecco Superiore Docg Spumante Brut 20.10 Millesimato 2020, ogni anno realizza una vendemmia solidale, per la produzione del Conegliano Valdobbiadene Docg Prosecco Superiore Extra Dry Limited Edition, che negli anni scorsi ha contribuito a sostenere progetti legati all'emergenza Covid e alla ricerca sulla SLA e la Progeria.