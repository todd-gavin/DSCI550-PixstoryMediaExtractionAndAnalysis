La sfida tra Charles Leclerc e Max Verstappen prosegue a Melbourne, dove il pilota della Scuderia Ferrari ha conquistato la 11° pole position in carriera, contro le 13 del rivale, finito oggi in seconda piazza. Domani una Ferrari e una Red Bull Racing scatteranno dunque dalla prima fila, mentre in seconda ci sarà l'altra Red Bull di Sergio Perez al fianco della McLaren di Lando Norris. Questo perché l'altro ferrarista Carlos Sainz è stato sfortunato e non solo: in Q3 si è prima visto cancellato un tempo ottimo (sarebbe stato terzo assoluto) da una bandiera rossa (causata dall'incidente di Fernando Alonso), e poi ha commesso un errore nel secondo tentativo che lo costringerà a partire dalla nona piazza. Terza fila per le Mercedes di Hamilton e Russell, quarta Ricciardo (McLaren) e Ocon (Alpine), mentre Sainz e Alonso scatteranno in quinta fila.