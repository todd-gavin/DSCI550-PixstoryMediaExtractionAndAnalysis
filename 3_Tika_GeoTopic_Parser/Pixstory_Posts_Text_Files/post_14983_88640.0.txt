Senza volersi sostituire né alla scuola né alla famiglia ma con la competenza, la dolcezza e la simpatia che l’hanno resa tanto popolare sui social, la dottoressa Di Pietro conduce il suo pubblico alla scoperta del proprio corpo e lungo i primi passi nel mondo della sessualità, compresa un’ampia ricognizione nei falsi miti – spesso involontariamente esilaranti – che è giunto il momento di smontare una volta per sempre. Una ginecologa per amica è, per tutte le donne di oggi e di domani, un piccolo manuale di sopravvivenza ai grandi cambiamenti che il corpo attraversa dalla preadolescenza in poi, con le risposte ai dubbi e alle domande più “scomode” e tanti consigli pratici da tenere sempre a portata di mano.


CHIARA DI PIETRO si è laureata con lode in Medicina e Chirurgia nel 2008 presso l’Università degli Studi di Tor Vergata, dove ha anche vinto una borsa di studio. Nel 2014, presso la stessa Università, ha conseguito la specializzazione in Ginecologia e Ostetricia, al termine della quale ha ottenuto un incarico come ricercatrice. Sempre in aggiornamento, ha dato vita a un’avvventura sui social per rendere la ginecologia e la sessualità alla portata di tutte e conta a oggi oltre mezzo milione di follower su Tik Tok e più di centomila su Instagram.