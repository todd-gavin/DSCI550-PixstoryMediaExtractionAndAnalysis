Non ci sono aggettivi per descrivere il torneo di Madrid disputato da Carlos Alcaraz. A diciannove anni ha letteralmente dominato la finale contro Zverev (3 al mondo) dopo aver eliminato uno dopo l'altro Nadal e Djokovic, cosa che non era riuscita mai a nessuno in un torneo su terra rossa. A lui sì invece e la sua forma straripante si è vista nell'ultimo match contro il tennista tedesco. Con il risultato di 6-3 6-1 Alcaraz ha sollevato il suo quarto trofeo da inizio 2022.

La finale è durata poco più di un'ora e questo la dice lunga. Zverev è sembrato totalmente impotente contro lo spagnolo, solo nel finale ha provato a evitare la debacle spingendo di più in battuta, ma si sono sprecati i doppi falli e il match è finito come peggio non si poteva.

Grazie alla vittoria nella nuova classifica Atp sarà al sesto posto, dal 32esimo da cui era partito a inizio anno. Un salto non da poco, ma la sensazione è che sia solamente provvisoria la graduatoria e che a breve potrà essere migliorata.