I venti della guerra in Ucraina hanno inevitabilmente travolto anche la Formula 1, che la scorsa settimana era in pista a Barcellona per i primi test della stagione 2022. Il team maggiormente coinvolto è stato la Haas, che fino alla giornata di giovedì era scesa in pista con la livrea che richiamava la bandiera della Russia per esplicita scelta dello sponsor Uralkali, l’azienda chimica di Dmitry Mazepin, il papà di uno dei due piloti ufficiali Nikita Mazepin che ha speso somme ingenti già nel 2021 per finanziare la stagione della piccola scuderia statunitense. Nel venerdì del Circuit de Catalunya, il team è però sceso in pista senza sponsor e con una colorazione tutta bianca, eliminando anche i rimandi a Uralkali dal garage e dal motorhome. Di certo un bel colpo anche dal punto di vista economico, anche se il team principal Gunther Steiner ha assicurato: “Nessun problema finanziario, proseguiremo anche senza il supporto economico di Uralkali”. 

Foto: Instagram haasf1team