ഇന്ന് വീണ്ടും 1995ൽ മെൽ ഗിബ്സൺ സംവിധാനം ചെയ്യുകയും അഭിനയിക്കുകയും ചെയ്ത"ബ്രേവ് ഹാർട്ട്‌ " എന്ന സിനിമ കാണുകയായിരുന്നു. എന്നോട്  ഇഷ്ടമുള്ള സിനിമ സംവിധായകരുടെ പേരുകൾ ചോദിച്ചാൽ, ഏത് ഉറക്കത്തിലും ഞാൻ ഉറക്കെ പറയും : പ്രിയദർശൻ, കമൽ ഹാസൻ, മെൽ ഗിബ്സൺ.
മെൽ ഗിബ്സൺ ഒരു വല്ലാത്ത മനുഷ്യനാണ്, ചെയ്യുന്ന സിനിമകളും ഒട്ടും വ്യത്യസ്തമല്ല. എന്നെ ഗിബ്സൺ അത്ഭുതപെടുത്തിയത് ബ്രേവ് ഹാർട്ട് , അപ്പോകാലിപ്റ്റോ  എന്നീ രണ്ട് സിനിമകളിലൂടെയാണ്. ഒരേ സമയം പ്രണയത്തിന്റെയും, സ്വാതന്ത്ര്യത്തിന്റേയും, തൊട്ടാൽ തിരിച്ചടിക്കാനുള്ള ധൈര്യത്തിന്റെയും ഒക്കെ നേർ കാഴ്ചയാണ് ഈ രണ്ട് സിനിമകൾ. താൻ തന്നെ സംവിധാനം ചെയ്ത് അഭിനയിച്ച ബ്രേവ് ഹാർട്ടിൽ, സിനിമയുടെ തുടക്കത്തിലും ഒടുക്കത്തിലും പങ്കുവെയ്ക്കുന്ന ആശയം ഒറ്റൊന്നാണ് : സ്വാതന്ത്ര്യം!
മെൽ ഗിബ്സൺ സിനിമകൾ കണ്ടിട്ടില്ലാത്ത ഒരാളാണ് നിങ്ങളെങ്കിൽ, അടുത്തതായി നിങ്ങളുടെ മൂവി ബക്കറ്റ് ലിസ്റ്റിൽ എഴുതി ചേർക്കേണ്ടത് അദ്ദേഹത്തിന്റെ സിനിമകളുടെ പേരാണ്. പ്രതേകിച്ചും നിങ്ങളൊരു "മൂവി ബഫ്" ആണെങ്കിൽ, മെൽ ഗിബ്സൺ നിങ്ങൾ അറിഞ്ഞിരിക്കേണ്ട സംവിധായകരിൽ ഒരാളാണ് എന്നത് തർക്കമില്ലാത്ത കാര്യം! അധികം ഒന്നും വേണ്ട, മേൽ പറഞ്ഞ രണ്ട് സിനിമകൾ മാത്രം മതി ഗിബ്സൺ എന്ന സംവിധായകൻ നിങ്ങളുടെ മനസ്സിൽ ഇടം പിടിക്കാൻ. സിനിമ കാണാൻ ഭാഷ അറിയേണ്ടതില്ലെന്നും (appocalypto), ജീവിതത്തിലെ ഏക സത്യം മരണമാണെന്നും (brave heart) പറയാതെ പറഞ്ഞ, ഈ നൂറ്റാണ്ടിലെ വിരളിലെണ്ണാവുന്ന മികച്ച സംവിധായകരിൽ ഒരാളാണ് സാക്ഷാൽ മെൽ കൊളംസിൽ ജെറാർഡ് ഗിബ്സൺ എന്ന മെൽ ഗിബ്സൺ. 