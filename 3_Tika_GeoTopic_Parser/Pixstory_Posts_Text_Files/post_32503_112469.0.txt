Lo spagnolo Carlos Sainz con la Ferrari ha conquistato la prima pole position della sua carriera in occasione del GP di Gran Bretagna a Silverstone. L'iberico è stato il più bravo di giornata, sbagliando meno di tutti e cogliendo all'ultimo istante la prima posizione in griglia, approfittando della pista bagnata. Alle sue spalle Max Verstappen con la Red Bull e il compagno Charles Leclerc, entrambi non esenti da errori. In seconda fila scatterà anche l'altra Red Bull, di Sergio Perez, mentre per i britannici padroni di casa c'è la terza fila con Hamilton (Mercedes) e Norris (McLaren), mentre in quarta si sono classificati Alonso (Alpine) e Russell (Mercedes). La gara di domani dovrebbe essere sull'asciutto e, stando a quanto visto nelle libere, il favorito potrebbe essere Max Verstappen, che nelle FP3 aveva rifilato 4 decimi a tutti.