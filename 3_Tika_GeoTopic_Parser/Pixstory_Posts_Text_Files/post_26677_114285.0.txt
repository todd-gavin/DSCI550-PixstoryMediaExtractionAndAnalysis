La couture è sempre stata sinonimo di un’elite ristretta di bianche signorotte di rango nobiliare che, per una cena di gala tra simili, spendevano il corrispettivo di un appartamento in centro città per un elegante abito in raso di seta. La couture non ha mai raccontato altro se non sè stessa e l’unico messaggio che portava, oltre l’indubbia bellezza, era il lusso. Si può tradurre con privilegio, non onore o merito, ma privilegio.
Balenciaga, il marchio che nella contemporaneità ha sottoposto ogni canone e convenzione al più completo sovvertimento è arrivata lo scorso luglio a cambiare anche il mondo vetusto e misterioso della couture.
Dopo le figure misteriose e austere ricoperte di lattice nero della resort, ritorna la voglia di coprire i corpi ma il materiale questa volta non contorna solo i fisici dei modelli ma diventa l’abito stesso: completi e cappotti dai tagli sartoriali realizzati in neoprene. Poi un importante lavoro sui drappeggi e i materiali che più sono adatti (o meno, come l’effetto carta stagnola dell’abito indossato da Nicole Kidman). Infine un omaggio alla grande couture del passato con -ironicamente- grandi abiti da ballo principeschi. Talmente sorpassati e talmente figli del loro tempo che diventano una prigione addosso ai corpi delle modelle tanto ne limitano i movimenti. Ciò che un tempo era bello e lussuoso oggi, per fortuna, non lo è più e di questi cambiamenti nell’idea convenzionale estetologica dobbiamo ringraziare, tra i tanti, proprio Demna Gvasalia.