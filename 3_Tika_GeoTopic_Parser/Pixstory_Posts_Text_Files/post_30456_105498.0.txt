In attesa di sciogliere le carte sul suo futuro, intervistato da Uninterrupted,  Paul Pogba sembra ammiccare ancora alla Juventus, squadra in cui ha vissuto gli anni migliori sia sul campo sia fuori: “Se sono in sintonia prima di tutto con la squadra, con i tifosi e con il club che ti conosce e ti ama, io come tutti i giocatori posso dare il meglio. Se sei libero mentalmente e ti diverti, performi. Devi essere a tuo agio dove giochi e con le persone con cui giochi. È la cosa più importante”. Proprio riguardo alla scelta della prossima squadra in cui giocherà dopo l'addio al Manchester United, Pogba ha aggiunto: “Sto prendendo il mio tempo, pensando, unendo i vari pezzi. Voglio solo il meglio, voglio giocare a calcio ed essere me stesso. Voglio divertirmi a fare ciò che faccio, altrimenti non posso performare al meglio. Non voglio pensare negativo. Si può perdere una partita o un trofeo, ma devi essere a posto con te stesso e divertirti. È questo che sto cercando. La mente è tutto. Essere un leader vuol dire aiutare i propri compagni a raggiungere il proprio potenziale, un leader alza il livello, porta energia positiva. Le persone si fidano di lui e lui si fida dei compagni. C’è bisogno di una persona che ti spinga a continuare a dare il massimo. Sono diventato un esempio per tante persone, prima di tutto per i bambini. Voglio essere un esempio, una leggenda dentro e fuori dal campo”.