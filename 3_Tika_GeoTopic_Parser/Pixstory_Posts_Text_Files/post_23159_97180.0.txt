Si è ritirata in una casa di riposo da diciotto anni, quando ha compiuto un secolo. E ora, dopo la morte della giapponese Kane Tanaka di 119 anni, è lei, una religiosa, la persona più vecchia del mondo. Suor André, al secolo Lucile Randon, detiene anche il primato di persona più anziana sopravvissuta al Covid: quando si è ammalata, ed è guarita, aveva 116 anni.

Nata nel sud della Francia l'11 febbraio 1904, vive a Tolone. Ormai cieca, comincia ogni giornata con la colazione e la Messa. "Poi mi mettono alla mia scrivania dove sto occupata con piccole cose".