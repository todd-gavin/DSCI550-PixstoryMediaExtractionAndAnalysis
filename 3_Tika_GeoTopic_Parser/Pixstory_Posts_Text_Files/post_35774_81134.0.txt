Pioggia di fischi per Frank Kessie in quel di San Siro durante l’anticipo della venticinquesima giornata di Serie A tra Milan e Sampdoria. L’ivoriano al centro di un vero e proprio contenzioso con i tifosi rossoneri che lo hanno subissato di fischi fin dal riscaldamento. Chiaro il messaggio che i supporters milanisti lanciano al giocatore, beccato anche da uno striscione esposto in Curva Sud: “Chi ama il Milan lo dimostra coi fatti. Cordiali saluti agli insoddisfatti”. Il centrocampista non ha intenzione infatti di rinnovare con il Milan e punta ad andarsene a parametro zero a giugno in direzione Barcellona. Una decisione che ha fatto storcere il naso a tutti nella settimana del rinnovo di contratto di Theo Hernandez.