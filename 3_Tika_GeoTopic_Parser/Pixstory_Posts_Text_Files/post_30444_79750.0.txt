Esordio entusiasmante nella Juventus per Dusan Vlahovic e Denis Zakaria. Con un gol per tempo da parte dei due nuovi acquisti, i bianconeri hanno sconfitto per 2-0 il Verona nel match disputato all'Allianz Stadium.
L'attaccante serbo ci ha messo solo 12' per segnare il suo primo gol con la nuova maglia, su assist di Paulo Dybala, mentre il raddoppio dello svizzero è arrivato al 61esimo, con Alvaro Morata nei panni dell'assistman.
Con questa vittoria la Juventus sale a 45 punti, scavalcando l'Atalanta ferma a 43 dopo la sorprendente sconfitta casalinga di oggi pomeriggio con il Cagliari, entrando in zona Champions per la prima volta da inizio campionato. I bergamaschi devono però recuperare una partita.