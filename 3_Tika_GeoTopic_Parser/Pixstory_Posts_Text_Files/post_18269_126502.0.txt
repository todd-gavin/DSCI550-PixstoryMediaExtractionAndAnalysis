Massimiliano Allegri fissa il primo obiettivo: essere tra le prime quattro a novembre quando ci sarà la sosta per il Mondiale: "Per noi è un test importante contro il Sassuolo, ma quest'anno con la sosta per il Mondiale cambia tutto. Il primo campionato finisce il 13 novembre e dobbiamo essere nelle prime quattro in quel momento per giocarci il campionato da gennaio in poi e passare il turno in Champions".

Sul precampionato non positivo dice che le sconfitte hanno fatto bene perché c'erano troppi trionfalismi e invece è tutto da dimostrare sul campo. "Inter e Milan sono davanti a tutte, ma anche la Roma mi incuriosisce perché ha lavorato bene sul mercato. Capisco che l'umore dei tifosi non sia al massimo, ma abbiamo giocato tre amichevoli contro avversari importanti e abbiamo il dovere di puntare a vincere anche se è sempre difficile. La sconfitta con l'Atletico Madrid ci ha fatto bene, ci è servita per farci drizzare le antenne. Ho sentito troppi trionfalismi in giro".

L'ultima domanda è un paragone tra la Juventus attuale e quella dello scorso anno: "Non lo so, dico solo che abbiamo sostituto giocatori ottimi che sono partiti con giocatori ottimi che sono arrivati".