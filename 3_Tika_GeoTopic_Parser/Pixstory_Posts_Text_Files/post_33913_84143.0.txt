Nella serata di sabato, attraverso un comunicato pubblicato sul sito ufficiale del Chelsea, Roman Abramovich ha reso nota la sua decisione di lasciare i Blues nelle mani degli amministratori della Fondazione di beneficenza del club: «Durante i miei quasi 20 anni di proprietà del Chelsea, ho sempre considerato il mio ruolo di custode del club, il cui compito è garantire il massimo successo che possiamo avere oggi. Ho sempre preso le decisioni tenendo a cuore l’interesse del club. Rimango fedele a questi valori. Per questo lascio il club: oggi gli amministratori sono nella posizione migliore per prendersi cura degli interessi del Chelsea, dei giocatori, dello staff e dei tifosi».

Una decisione forte quella presa dal magnate russo. Forte proprio come quella attuata dal Regno Unito qualche giorno fa. Dopo l’inizio del conflitto, infatti, il primo ministro Boris Johnson aveva annunciato delle pesanti sanzioni nei confronti della Russia e degli oligarchi presenti nel Paese. Il patron del Chelsea era stato così bandito dal Regno Unito, per via della sua vicinanza a Putin. 

Il suo visto, in realtà, era scaduto già nel 2018 e, secondo fonti vicine al governo, ogni tentativo di tornare a vivere in Inghilterra sarebbe stato respinto in questi anni. L’ultima comparsa nella capitale inglese risale allo scorso ottobre grazie al passaporto israeliano, che gli ha consentito finora sporadiche visite turistiche.

Inoltre, dal Parlamento sarebbero poi sorte delle accuse per ‘attività pratiche e corruttive’ nei confronti di Abramovich. Ad oggi, comunque, dato il divieto di rientrare nel Paese, il magnate russo ha lasciato così temporaneamente il Chelsea dopo vent’anni ricchi di successi.