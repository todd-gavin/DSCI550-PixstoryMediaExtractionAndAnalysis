Il monegasco Charles Leclerc ha vinto la gara di Melbourne completando il Grand Chelem, ovvero il weekend perfetto: pole position, vittoria, giro veloce (ottenuta all'ultimo giro con gomme usate) e gara tutta in testa. Il ferrarista ha potuto giovare in classifica anche del ritiro di Max Verstappen per un guasto quando era secondo e comunque ben staccato. Durante la gara il campione del mondo ha visto da vicino il retrotreno della rossa solo al via e dopo la prima safety car, uscita quando si è girato in pista Carlos Sainz. Lo spagnolo è il rovescio della medaglia nella domenica di gloria della Ferrari, partito malissimo con gomme fredde e più dure della concorrenza e giratosi dopo pochi passaggi. Sul podio sono saliti Sergio Perez (Red Bull) e George Russell (Mercedes), che ha sopravanzato Lewis Hamilton (quarto) grazie a un pizzico di fortuna con la Safety Car. A punti anche Norris, Ricciardo, Ocon, Bottas, Gasly e Albon. In classifica Leclerc ha 71 punti, contro i 37 di Russell e i 33 di Sainz. Verstappen, con due "zeri" in Bahrain e Australia, è sesto a quota 25, grazie alla vittoria in Arabia Saudita.