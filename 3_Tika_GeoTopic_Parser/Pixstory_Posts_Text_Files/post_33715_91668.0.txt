Da alcuni giorni ormai, Siniša Mihajlović è ricoverato al Sant'Orsola di Bologna, ma ieri, per la prima volta dal rientro dei nazionali, il tecnico dei rossoblù ha parlato a tutto il gruppo in videochiamata, in vista della sfida di lunedì contro il Milan: «Dobbiamo rimanere sempre uniti. Sono a vostra disposizione per qualsiasi cosa. Io non mollerò di un centimetro in questa stanza e voi dovete fare lo stesso, in allenamento, al Dall'Ara, in trasferta. 

Veniamo da risultati difficili, ma le prestazioni ci sono sempre state. A Milano saranno in 60 mila, ma noi andiamo lì e giochiamo come sappiamo. Non ci sarò fisicamente, ma mentalmente sarò lì con voi. 

Sono sicuro che lotterete per me anche in campo. Sono cose che abbiamo già vissuto una volta, purtroppo. Ma vinceremo anche in questa occasione»