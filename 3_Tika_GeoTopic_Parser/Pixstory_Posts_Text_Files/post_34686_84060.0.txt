Rivoluzione societaria nel Chelsea. Visto quanto sta succedendo tra Russia e Ucraina il patron dei Blues, Roman Abramovich, ha deciso di farsi da parte e lasciare il controllo amministrativo del club agli amministratori della Fondazione di Beneficienza del Chelsea. Questo, secondo i tabloid inglesi, potrebbe essere un passo prima della vendita della società.

La decisione è arrivata vista la "vicinanza" di Abramovich a Putin e viste le sanzioni che potrebbero arrivare da parte del Governo inglese nei confronti dei russi che fanno affari nel Regno Unito. A quanto si apprende dai rumors sarebbero già arrivate offerte di acquisto per il Chelsea, ma non è stata ancora presa la decisione se procedere o meno. In ogni caso pare che la valutazione del club sia di 1,9 miliardi di euro.

"Durante i miei quasi 20 anni di proprietà del Chelsea, ho sempre considerato il mio ruolo come quello di custode del Club, il cui compito è di garantire il massimo successo che possiamo avere oggi, oltre a costruire qualcosa per il futuro e allo stesso tempo svolgere un ruolo positivo nelle nostre comunità", ha scritto Roman Abramovich annunciando la cessione della gestione, "Ho sempre preso le decisioni tenendo a cuore l'interesse del Club. Rimango fedele a questi valori. Ecco perché oggi sto affidando agli amministratori della Fondazione di beneficenza del Chelsea la gestione e la cura del Chelsea FC. Credo che attualmente siano nella posizione migliore per prendersi cura degli interessi del Club, dei giocatori, dello staff e dei tifosi".