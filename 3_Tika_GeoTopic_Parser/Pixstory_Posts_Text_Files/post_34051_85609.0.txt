Ai microfoni di Sky, nel post gara di Genoa-Empoli, Aurelio Andreazzoli ha commentato il punto guadagnato a Marassi: “In sede di presentazione c’era l’idea di fare questa partita, conoscevamo gli avversari e solo mettendoci sul loro piano potevamo uscirne indenni. I ragazzi sono stati bravi, si sono calati nella condizione reale. Non è una partita che gradisco ma mi è piaciuta molto perché è stata una battaglia vera, senza scorrettezze. È stato bravo l’arbitro, ha utilizzato lo stesso metro ed è andato a favore della gara. In alcuni momenti i ragazzi mi hanno esaltato.Non penso che siamo già salvi. Ce lo auguriamo ma 32 punti sono pochi. Abbiamo superato un bello ostacolo ma prima di cantare vittoria ne deve correre. Non dobbiamo illuderci, altrimenti servirebbe a dire che i capelli bianchi che ho non sono serviti a nulla. Coi ragazzi ho usato un termine che non posso ripetere, ma era rivolto alla goduria. La partita di oggi mi è piaciuta molto, il calcio si gioca per il risultato. Poi il risultato se lo raggiungi con l’estetica è bello, se lo ottieni con un paio di contrasti va bene comunque. Ho fatto i complimenti ai ragazzi per atteggiamento e punto, il confronto era con una squadra a cui devo fare i complimenti. L’allenatore ha dato una struttura definita, non estetica ma sostanziosa. Sono molto difficili da affrontare”.