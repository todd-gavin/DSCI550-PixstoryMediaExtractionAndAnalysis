È fatta la storia! Gli azzurrini Under 20 battono per 6 a 0 l'Inghilterra nella seconda giornata del Sei Nazioni di categoria! Una prima volta indimenticabile davanti al tutto esaurito di Treviso e una pietra miliare nella dignitosa storia del rugby italiano. Una partita straordinaria, con una difesa granitica (Rizzoli e Genovese piloni stratosferici), una mischia devastante e una lucidità rimasta inalterata per 80 minuti, senza contare la tenuta atletica perfetta dei ragazzi di coach Brunello. Il match è stato deciso da due piazzati di Teneggi (del Valorugby Reggio Emilia) e il 6-0 è maturato naturalmente, con gli inglesi incapaci di fare punti.