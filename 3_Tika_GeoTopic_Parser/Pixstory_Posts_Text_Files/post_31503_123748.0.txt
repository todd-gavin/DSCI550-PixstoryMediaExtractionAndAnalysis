Nello spazio antistante il Lanciatore Vega, i visitatori potranno immaginare di essere all’interno di una mente. Quella di Leonardo? La propria? 
Come in una Rube Goldberg Machine - un sistema di improbabili dispositivi che si attivano l’uno dopo l’altro - le idee si generano nel cervello attraverso percorsi tortuosi. Mentre nel mondo fisico una macchina di questo tipo sarebbe del tutto inefficiente, per il pensiero è diverso: le invenzioni si nutrono di complessità, tentativi, ripensamenti e cambi di direzione. Ebbene sì, nella mente la strada migliore non è necessariamente quella più lineare. E, allo stesso modo, il fascino delle macchine di Rube Goldberg non è tanto per il risultato prodotto, quanto appunto per la fantasia e l’ingegnosità del processo che le ha concepite. Così le componenti del percorso dell’artista Lorenzo Fonda - tratte dagli studi di Leonardo - si innescano una dopo l’altra.
I visitatori potranno muoversi insieme all’opera e seguire la catena degli eventi per trovare la giusta prospettiva. 
Per visualizzare l’opera è necessario trovarsi accanto al razzo Vega, negli spazi esterni del Museo.
Il punto esatto in cui attivare l’installazione è segnalato da un grande adesivo verde posizionato a terra vicino al totem informativo dedicato all’opera.