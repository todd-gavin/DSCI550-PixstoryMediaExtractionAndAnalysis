La F1 è in vacanza ma alcune delle partite più importanti continuano a essere tutte da giocare. La Federazione Internazionale è infatti decisa a risolvere il fenomeno del Porpoising, il saltellamento in rettilineo causato dall’effetto suolo, nonostante l’opposizione di Red Bull e Ferrari (rivali in pista ma alleate contro la Mercedes su questa particolare vicenda), imponendo un incremento dell’altezza minima da terra dal 2023. “Dopo aver discusso del problema del porpoising con tutti e 20 i piloti e i 10 team principal - ha scritto su Twitter il presidente Fia Mohammed Ben Sulayem - sono felice di confermare che sottoporrò al Consiglio Mondiale questa settimana le modifiche al regolamento tecnico della F1, in aggiunta alle misure già prese per il resto della stagione". Già dalla prossima gara a Spa ci sarà infatti l’applicazione di una contestata direttiva tecnica che potrebbe cambiare le carte in tavola modificando i rapporti di forza nelle ultime gare del Mondiale.

Foto: Instagram mohammed.ben.sulayem