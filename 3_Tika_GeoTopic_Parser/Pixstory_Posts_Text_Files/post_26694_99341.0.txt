Dopo Levi Strauss, anche Gucci scende in campo per difendere il diritto alla riproduzione delle donne, mentre la Corte Suprema americana sembra pronta a votare per ribaltare la sentenza Roe v. Wade del 1973, che legalizzava l'aborto a livello nazionale.

Il marchio a tale proposito ha diffuso uno statement che recita: «Quando Gucci ha fondato la campagna globale Chime for Change nel 2013, l'azienda si è impegnata a usare la sua voce e le sue risorse nella lotta globale per la parità di genere. In questa fase critica nella storia degli Stati Uniti, Gucci rimane fermamente convinta che l'accesso all’assistenza sanitaria riproduttiva sia un diritto fondamentale». 

«L'azienda – ha proseguito - fornirà dunque il rimborso delle spese di viaggio a qualsiasi dipendente negli Stati Uniti che abbia bisogno di accedere all'assistenza sanitaria non disponibile nel proprio Stato. Attraverso la campagna Chime for Change, Gucci continuerà inoltre a sostenere le organizzazioni partner che consentono l'accesso alla salute riproduttiva e proteggono i diritti umani, soprattutto per i più vulnerabili».

https://www.fashionmagazine.it/community/dopo-levi-strauss-anche-gucci-prende-posizione-per-difendere-il-diritto-alla-riproduzione-delle-donne-negli-usa-109507