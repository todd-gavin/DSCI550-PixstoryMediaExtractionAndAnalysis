Svolta rosa ai prossimi Mondiali di calcio in programma in Qatar a fine anno. Per la prima volta ci saranno anche tre arbitri donna. Si tratta di Stephanie Frappart (Francia), Salima Mukansanga (Rwanda) e Yoshimi Yamashita (Giappone), a cui si aggiungono altre tre assistenti donna, Neuza Back (Brasile), Karen Diaz Medina (Messico) e Kathryn Nesbitt (Stati Uniti). Pierluigi, capo del Comitato Arbitri della FIFA, ha commentato così la convocazione di queste donne: "Siamo molto felici. Tutto questo conclude un lungo processo iniziato diversi anni fa con lo sviluppo della divisione femminile. Così possiamo chiaramente rimarcare che è la qualità a fare la differenza e non il genere. Spero che in futuro la designazione di arbitri donna d'élite per le competizioni maschili sarà percepita come qualcosa di normale e non più sensazionale. Meritano di essere ai Mondiali perché hanno fornito costantemente prestazioni di alto livello e questo è il fattore fondamentale per noi". Assente come Nazionale, l'Italia tra i fischietti sarà rappresentata da Daniele Orsato, assistito da Carbone e Giallatini. Per il lavoro al VAR sono stati inoltre selezionati Irrati e Valeri.