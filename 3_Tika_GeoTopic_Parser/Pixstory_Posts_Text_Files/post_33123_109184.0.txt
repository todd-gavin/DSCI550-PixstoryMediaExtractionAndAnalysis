In una giornata interlocutoria ai mondiali di sport acquatici di Budapest 2022 per l'Italia, il risultato di maggiore importanza arriva in serata dalla pallanuoto. Il Setterosa batte l'Ungheria padrona di casa per 10-9 e ipoteca il passaggio del turno con primo posto nel girone. Dopo i bagordi degli scorsi giorni oggi poche carte per la nazionale, con Alessandro Miressi unico finalista, nei 100 stile libero maschile, e solamente ottavo con un poco lusinghiero 48.31 (oro per il giovanissimo rumeno David Popovici in 47.58, ben più alto del record mondiale giovanile timbrato ieri in 47.13). Si qualifica alla finale nei 200 rana femminili Francesca Fangio, con un tempo non eccellente ma sufficiente. Gli ori di giornata sono andati alle canadesi Summer McIntosh (15 anni!) nei 200 farfalla con il record del mondo jr di 2'05"20 e Kylie Masse nei 50 dorso in 27"31, al francese Leon Marchand, che bissa l'oro dei 400 misti nei 200 in 1'55"22, e agli Stati Uniti nella 4x200 stile libero femminile. Al mattino erano stati eliminati Chiara Tarantino nei 100 stile libero donne e Michele Lamberti nei 200 dorso maschili, entrambi con il 21° riferimento cronometrico. Nel nuoto artistico Linda Cerruti è arrivata quarta nel solo libero a un punto dalla medaglia di bronzo.