Fino al 28 febbraio Milano è la capitale mondiale della moda. 169 appuntamenti, 67 sfilate e 69 presentazioni, prevalentemente in presenza e da seguire anche sul maxischermo posizionato in corso Vittorio Emanuele. Tornano i big accanto ai talenti emergenti, e poi tanti appuntamenti a partire dall’Inagurazione ufficiale della settimana nel fashion Hub.
Si parte con Noemi che canterà al Grand Hotel et de Milan per Cuoio di Toscana per poi passare all’inaugurazione della fashion week al Fashion Hub negli spazi dell’Adi Design Museum. La giornata si chiude al Teatro degli Arcimboldi dove Ennio Capasa svela la nuova collezione del suo nuovo marchio,  «Capasa Milano», con la musica dal vivo della band Starcontrol. 
169 appuntamenti, 67 sfilate e 69 presentazioni. E poi tanti eventi e progetti perché la moda non si è mai fermata, ma con questa energia non la si vedeva da ben due anni. 
Ritornano Bottega Veneta, Diesel, Gucci, Trussardi e Plein Sport. Per la prima volta AC9, Ambush, Andreadamo, Aniye Records, Capasa Milano, Cormio, Ferrari, Han Kjøbenhavn, Husky, Palm Angels e Tokyo James. E poi la conferma dei grandi nomi e il ritorno alle sfilate di Armani, che a gennaio aveva cancellato l’Uomo e la Couture a causa della variante Omicron.
Il calendario della Milano Fashion Week Women’s Collection per il prossimo autunno inverno è ricchissimo. Talmente ricco che è quasi impossibile tenere le fila di tutte le sfilate, gli show, le presentazioni, gli appuntamenti, le mostre, gli eventi che per 7 giorni renderanno Milano la capitale della moda nel mondo.
Presenti anche i buyer internazionali grazie all’accordo fatto con il governo che ha acconsentito alla richiesta di garantire l’arrivo di tutti gli operatori di sistema con vaccini non riconosciuti da EMA durante la Fashion Week. Gli addetti stranieri potranno quindi accedere in Italia, su invito di Camera Nazionale della Moda Italiana, previa segnalazione alle autorità locali e solo per i giorni della manifestazione, sarà comunque necessaria l’attestazione di un tampone molecolare negativo effettuato nelle 48 ore precedenti l’arrivo e da confermare ogni 72 ore durante la presenza sul territorio italiano.