Nel mese di agosto proseguirà in Val Pellice l’iniziativa “Lupus in Fabula”, che propone un ciclo di camminate teatrali e ambientali e di proposte di turismo responsabile, in programma da maggio a novembre, organizzate nell’ambito del progetto europeo LIFE WolfAlps EU, di cui la Città Metropolitana di Torino è partner. Le camminate propongono pensieri e parole sul tema del lupo e del suo ritorno nelle Alpi, guidati dalla lettura di brani e da interventi di divulgazione naturalistica. Lo scopo è quello di interrogarsi sulla complessità della convivenza uomo-lupo passeggiando tra mito e realtà. Le camminate sono animate dalla compagnia Teatro & Società e da accompagnatori naturalistici che conoscono in modo approfondito e sanno raccontare territori che spaziano dalla Valle di Susa alla Serra d’Ivrea, dalle Valli di Lanzo alla Val Pellice.

Il prossimo evento è quello di domenica 28 agosto al rifugio Jumarre di Vaccera di Angrogna. Alla camminata teatrale a cura di Teatro & Società e della guida naturalistica Marco Pozzi è possibile abbinare una proposta residenziale al rifugio Jumarre a partire dalle 18 di sabato 27 agosto. Alla cena con i prodotti del territorio faranno seguito quattro chiacchiere sul lupo e una passeggiata notturna alla ricerca di emozioni semplici: il buio, il vento tra gli alberi, lo scorrere delle acque dei torrenti, la notte stellata. Domenica 28 la passeggiata teatrale e naturalistica inizierà alle 10 e proseguirà nel racconto ispirato alla saga di Robin Hood, personaggio inafferrabile per eccellenza. Gli altri personaggi saranno gli spazi aperti, la socialità del lupo, la vita del branco, le problematiche del rapporto tra uomo e lupo e le nostre emozioni, con l’obiettivo di sentirsi parte della natura e non semplici spettatori.