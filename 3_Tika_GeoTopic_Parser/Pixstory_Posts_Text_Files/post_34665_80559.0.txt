Si va verso la riapertura al pubblico degli stadi al 75% e potrebbe già avvenire nell'ultima giornata di campionato di febbraio. Questo è quello emerge dall'incontro per la discussione dell'emendamento al decreto Covid del 24 dicembre, in cui è inserito l'emendamento per una nuova parziale riapertura degli impianti. L'approvazione del documento dovrebbe avvenire intorno al 22 febbraio con l'entrata in vigore in Gazzetta Ufficiale nei giorni successivi e dunque in tempo per allargare la capienza già nella giornata del 27-28 febbraio. Ma se si facesse anche prima potrebbe giovare del nuovo decreto il Napoli che il 24 febbraio sfida il Barcellona allo stadio Maradona.

E' saltato per ora l'allargamento al 100% degli impianti. A stopparlo il ministro della Salute Roberto Speranza che però ha fatto sapere che questo potrebbe avvenire in poco tempo, probabilmente dopo la metà di marzo.

Contemporaneamente agli stadio nella norma si parla anche di impianti al chiuso. Questi dovrebbero salire al 60% di capienza. La Lega Basket ha provato a chiedere una deroga per le Final Eight di Coppa Italia in programma a Pesaro dal 16 al 20 febbraio, per far sì che si potesse già aumentare la capienza, ma la richiesta è stata respinta.