Sarà presente con due stand, uno nella sezione dedicata al turismo MICE, l’altro nella parte leisure con "la città dei quartieri". L’iniziativa si inserisce nel programma di attività realizzato in sinergia da Camera di commercio Milano Monza Brianza Lodi, Comune di Milano, YesMilano Convention Bureau e Promos Italia, che nel corso del 2022 porteranno a promuovere Milano in tutto il mondo come meta turistica. La città, attraverso la struttura di promozione turistica del “Sistema Milano”, è presente con due stand all’edizione 2022 della BIT, la più importante manifestazione cittadina dedicata alla promozione dell'offerta turistica internazionale, che si svolge da oggi, domenica 10 aprile, a martedì 12 aprile al MICO. La partecipazione alla fiera è una delle attività previste all’interno del piano di promozione “Turismo Milano MICE 2022”, realizzato da Promos Italia per Camera di commercio Milano Monza Brianza Lodi e Comune di Milano, in collaborazione con YesMilano Convention Bureau. "Milano è una indiscussa meta di valore, perfetta venue congressuale e centro attrattivo sotto il profilo culturale e dell'intrattenimento. Punteremo su queste leve per rilanciare il turismo nella nostra città, dopo il complicato periodo che il settore ha vissuto con la pandemia sia nel comparto MICE sia in quello leisure - commenta Martina Riva, Assessora allo Sport, Turismo e Politiche Giovanili del Comune di Milano -. Grazie alla collaborazione e alle sinergie attivate con YesMilano Convention Bureau, Camera di Commercio e Promos, negli spazi con cui il Comune sarà presente alla BIT 2022 e nelle prossime occasioni racconteremo e presenteremo la Milano delle opportunità business, ma anche la Milano dei luoghi storici, iconici e contemporanei e quella dei quartieri che definiscono la sua identità, sicuri che la città abbia le caratteristiche, la determinazione e la vivacità necessarie per confermarsi destinazione turistica di punta a livello internazionale".