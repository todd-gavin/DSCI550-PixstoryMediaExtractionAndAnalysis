Etro rafforza il top management e arruola due nuovi executive. Si tratta di Iacopo Martini e Alberto Candellero, che assumono l’incarico rispettivamente di chief financial officer e chief commercial and sustainability officer.

Ambedue riporteranno a Fabrizio Cardinali, che dal novembre 2021 ricopre la posizione di ceo della maison controllata dal fondo L Catterton (private equity partecipato da Lvmh).

Il nuovo cfo, Iacopo Martini, ha maturato molteplici esperienze professionali in ambito finanziario, presso realtà sia italiane sia estere. Laureato in economia e commercio all’Università Luiss Guido Carli di Roma, ha iniziato la sua carriera da Procter & Gamble nel 1995, rivestendo ruoli di crescente responsabilità. Nel 2017 ha fatto il proprio ingresso nell’azienda della cosmesi Kiko Milano, con il ruolo di cfo.