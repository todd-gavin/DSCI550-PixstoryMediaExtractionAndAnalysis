Dallas sopravvive a gara 4 e prolunga la Finale di Conference contro Golden State. Finalmente i Mavericks trovano punti non solo da Luka Doncic ma anche dal resto della squadra, travolgendo i Warriors fino ad arrivare sul +29. Con le panchine svuotate, nell'ultimo quarto gli ospiti riescono quantomeno a rendere meno pesante la sconfitta finale. Tra i padroni di casa, che chiudono con un notevole 20/43 da 3 punti, Doncic sfiora la tripla doppia con 30 punti, 14 rimbalzi e 9 assist, ma ci sono altri cinque giocatori che vanno in doppia cifra tra cui Dorian Finney-Smith che ne mette a referto 23. Golden State trova meno punti del solito dalle sue stelle, con Steph Curry che si ferma a 20 e Klay Thompson che non va oltre i 12. La qualificazione alla finale NBA per gli uomini guidati da Steve Kerr rimane comunque a un passo.