Per Matteo Berrettini le soddisfazioni non finiscono. Dopo la semifinale contro Nadal nell'ultimo Australian Open e il raggiungimento del miglior piazzamento in carriera nella classifica Atp (sesto), il tennista romano si appresta a salire sul palco del festival di Sanremo come ospite sportivo della serata inaugurale.

Non si sa ancora cosa farà Berrettini, se emulerà Novak Djokovic che nel 2020 si esibì in un mini match con Fiorello e cantò qualche spezzone di "Terra Promessa" di Eros Ramazzotti o se farà altro. Certo è che la partecipazione a Sanremo rappresenta una sorta di consacrazione per l'unico tennista azzurro ad aver disputato una finale a Wimbledon.