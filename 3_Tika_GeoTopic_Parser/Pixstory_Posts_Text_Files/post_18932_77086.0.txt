Due anni fa un terribile incidente in elicottero portava via Kobe Bryant, sua figlia Gianna e altre sette persone. Nel luogo esatto dell'incidente, a Calabasas, in California, è stata posizionata una statua in ricordo della leggenda dell'Nba. Realizzata dallo scultore Dan Medina ritrae Kobe mentre abbraccia sua figlia, entrambi vestiti con una divisa da gioco, che si guardano sorridenti.

L'opera è stata realizzata in bronzo ed è stata portata nella notte sulla collina Ovest di Los Angeles. Il suo posizionamento sarebbe temporaneo. Sulla statua sono anche stati incisi i nomi delle altre vittime di quell'incidente avvenuto il 26 gennaio 2020: John Altobelli, sua moglie Keri e la loro figlia Alyssa; Cristina Mauser; Sarah Chester e sua figlia Payton; e il pilota Ara Zobayan. 

L'elicottero su cui viaggiava Kobe Bryant era diretto a un torneo femminile di basket in cui avrebbe giocato la figlia. I due, e gli altri passeggeri, non arrivarono mai a destinazione ma si schiantarono sulla collina in mezzo a una fitta nebbia. Solo in seguito si scoprì che alla base del disastro ci fu un errore del pilota.