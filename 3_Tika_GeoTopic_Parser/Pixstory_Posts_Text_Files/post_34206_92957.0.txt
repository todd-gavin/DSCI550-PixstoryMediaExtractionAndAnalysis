Cade il Napoli in casa contro la Fiorentina. Un passo falso che può costare molto ai partenopei soprattutto in chiave scudetto. A dirlo, lo stesso Luciano Spalletti: “Questa sconfitta è un pochino una sentenza, diventa difficile recuperare punti in poche partite. Non abbiamo altra scelta se non quella di continuare ad allenarsi in maniera corretta e provare a fare più punti possibili. 

Avevamo provato a sfruttare l'uno contro uno di Osimhen ma non siamo stati precisi e ci siamo un pochino allungati. Nel secondo tempo siamo rientrati bene, stavamo gestendo la gara dopo il pareggio poi su un pallone che abbiamo giocato molte volte nel primo tempo loro hanno costruito il gol. Poi è stato tutto più difficile, abbiamo avuto una gestione approssimativa sul loro terzo gol. Sull'1-1 avevamo la gara in mano.

Non siamo riusciti a pulire alcune situazioni, ma al limite dell'area ci siamo stati nel finale di gara. Avevamo tanti uomini offensivi ed è normale che fai fatica quando perdi palla.

Ci sono state gare che abbiamo attaccato per 90' e poi abbiamo preso gol. Anche oggi abbiamo perso, quando provavamo a ribaltare la gara e c'è stata questa azione su cui Mario Rui è stato sbilanciato. Il pallone di Ikonè è passato tra le gambe di Zanoli e va all'angolino, quindi non penso si possa dire che la squadra abbia preso gol perchè non aveva equilibrio. Sono di varie origini le situazioni che ci hanno portato a queste sconfitte”.