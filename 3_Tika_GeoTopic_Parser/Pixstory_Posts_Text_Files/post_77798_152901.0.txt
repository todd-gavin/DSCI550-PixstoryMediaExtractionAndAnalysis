ഓർമ്മയിൽ ആ മൽസരങ്ങൾ ...
നാഷണൽ ഗെയിംസിൽ  കേരളം രണ്ട് ഗോളിന് പിന്നിൽ നിന്ന ശേഷം ശക്തമായ തിരിച്ച് വരവിലൂടെ മൂന്ന് ഗോളടിച്ച് മണിപ്പൂരിനെ മറികടക്കുന്നത് കണ്ടപ്പോൾ മനസ്സിലെത്തിയത് കാൽ നൂറ്റാണ്ട് മുമ്പ് കേരളം എതിരില്ലാത്ത എട്ടു ഗോളുകൾക്ക് മണിപ്പൂരിനെ തകർത്തെറിഞ്ഞ മൽസരമാണ്.
1997 ലെ ബാംഗ്ലൂർ നാഷണൽ ഗെയിംസിലെ ആദ്യ മൽസരത്തിൽ തന്നെയാണ് കെ.ടി. രഞ്ജിത്തിന്റെ ഹാട്രിക്കിന്റെ ബലത്തിൽ ജിജു ജേക്കബ് നയിച്ച കേരളം അന്ന് മണിപ്പൂരിനെ തകർത്തു കളഞ്ഞത്.ഐ.എം.വിജയനും എഡിസനും ഷഫീക്കും ആയിരുന്നു മറ്റു ഗോളുകൾ നേടിയത്. അന്ന് ഫുട്ബോൾസ്വർണ്ണം കേരളമാണ് നേടിയത്
2002-03 ൽ ഇംഫാലിൽ വച്ചു നടന്ന മണിപ്പൂർ കേരളാ സന്തോഷ് ട്രോഫി ഫൈനൽ മൽസരവും കേരളത്തിലെ ഫുട്ബോൾ പ്രേമികൾ മറക്കാനിടയില്ല. ഗോൾഡൻ ഗോളിലൂടെ വിധി നിർണയിച്ച മൽസരത്തിൽ  
ടിക്കൻ സിംഗിലൂലെ ആറാം മിനുട്ടിൽ മണിപ്പൂർ  മുന്നിലെത്തി. എൺപത്തി ഏഴാം മിനുട്ടിൽ അബ്ദുൾ നൗഷാദിലൂടെ കേരളം സമനില പിടിച്ചു. എക്ട്രാ ടൈമിലെ നാലാം മിനുട്ടിൽ തോമ്പാ സിംഗിന്റെ ലോംഗ് റേഞ്ചർ അവിശ്വസനീയമായി പോസ്റ്റിന്റെ മൂലയിലൂടെ മലയാളി കാൽപ്പന്ത് പ്രേമികളുടെ നെഞ്ചിൽ തുളഞ്ഞു കയറി. കേരളം ഒന്ന് മണിപ്പൂർ രണ്ട് . ഗോൾഡൻ ഗോൾ നിയമപ്രകാരം അതോടെ മൽസരം അവസാനിക്കുകയും ചെയ്തു.