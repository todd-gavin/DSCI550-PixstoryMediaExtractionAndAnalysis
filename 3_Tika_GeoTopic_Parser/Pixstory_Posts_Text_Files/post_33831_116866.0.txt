Negli ultimi giorni la Lazio ha ufficializzato l’acquisto di Mario Gila: il difensore spagnolo arriva a Roma a titolo definitivo dal Real Madrid per circa 6 milioni di euro, con il club spagnolo che si è riservato una percentuale del 50% sulla futura rivendita. 

Prototipo del difensore moderno ideale, è un prospetto che promette molto bene. Veloce e bravo in marcatura, spicca anche per l’abilità nell’impostare il gioco, una qualità fondamentale nel calcio di oggi e che farà sicuramente piacere a Sarri.

Classe 2000, recentemente Gila ha stabilito un record che non si era mai visto nella storia dei Blancos. Il centrale è diventato infatti il primo giocatore a debuttare con il Real nella stessa partita in cui la squadra ha vinto il campionato spagnolo. 

Lo scorso 30 aprile, alla quintultima giornata de LaLiga, Ancelotti ha inserito Gila al posto di Camavinga nel corso del secondo tempo contro l’Espanyol, regalando al difensore un esordio da brividi nel giorno in cui i Blancos hanno conquistato il loro 35° titolo nazionale. Nella stagione scorsa, il classe 2000 è stato il capitano e uno dei punti fermi del Real Madrid B. 

Cresciuto proprio nel club catalano, si è trasferito nella capitale spagnola nel 2018. Dopo un’annata con la Juvenil A, è stato subito mandato nella seconda squadra dei Blancos e nel 2021-22, sotto la guida tecnica di Raúl, ha disputato la miglior stagione della carriera. Culminata, appunto, con l’esordio in Prima Squadra. E adesso la nuova avventura in Italia, con la Lazio che non vede l’ora di accoglierlo e metterlo a disposizione di Sarri.

Crediti foto: Twitter Lazio