Ha vinto una medaglia d'oro nelle ultime olimpiadi invernali di Pechino e ora è tornata al suo lavoro di infermiera che svolge, da sette anni al Forth Valley Hospital di Larbert, in Scozia. Vicky Wright ha 28 anni ed è un'infermiera con la passione (se così si può chiamare) per il curling con cui si è laureata campionessa olimpica insieme a Eve Muirhead, Hailey Duff, Jen Dodds e Mili Smith, le sue compagne della squadra femminile. 

A un mese dalla finale vinta contro il Giappone per 10-3 l'atleta scozzese è tornata al suo lavoro e ha trovato un'incredibile accoglienza: nel reparto B11 i colleghi le hanno fatto trovare dei fiori, dei palloncini e anche una pista da curling improvvisata. "Ci ha reso orgogliosi. L’abbiamo seguita durante la notte e ci siamo collegati tramite FaceTime per guardare la finale dal vivo. Stavamo piangendo quando l'abbiamo vista ricevere la medaglia. È stato semplicemente fantastico", ha detto un collega. 

"Erano tutti in fila nel corridoio ad applaudirmi", ha detto intevistata Vicky Wright, "senza di loro probabilmente non avrei vinto. Mi hanno supportato ogni giorno. Questa medaglia è tanto loro quanto mia".