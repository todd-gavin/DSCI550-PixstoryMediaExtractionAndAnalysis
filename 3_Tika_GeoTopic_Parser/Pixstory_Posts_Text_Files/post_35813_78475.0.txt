Sono stati 35.120€ i fondi totali raccolti grazie all’iniziativa benefica che vede ogni anno impegnata la società Atalanta in favore dei più bisognosi. Un vero e proprio record quello registrato dalla società orobica in questa dodicesima edizione. È stato infatti riscontrato un afflusso di oltre 10.000€ in più rispetto al record già toccato nel 2017. Le offerte dei tifosi e degli appassionati per le 25 maglie da gara speciali, realizzate unicamente per la sfida contro la Roma del 18 dicembre scorso denominata “Christmas Match” e impreziosite dall’autografo dei calciatori, ha toccato un tetto importante e andrà a finanziare i progetti della Onlus bergamasca “Amici della pediatria”. Questa associazione si occupa dei bisogni dei più piccoli che sono ricoverati in ospedale nei reparti pediatrici e sostiene i loro familiari nel periodo di degenza. I calciatori che hanno ricevuto maggiori preferenze e offerente sono stati: Josè Luis Palomino, Teun Koopmeiners e Duvan Zapata. L’iniziativa è portata avanti con decisione da tutta la società orobica e prosegue nella raccolta di denaro utile e di aiuto alle varie associazioni del territorio bergamasco.