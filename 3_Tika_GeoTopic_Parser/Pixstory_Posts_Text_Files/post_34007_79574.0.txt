Nel posticipo del sabato sera, la Lazio rifila un netto 3-0 alla Fiorentina all’Artemio Franchi. Una prestazione convincente da parte della squadra di Maurizio Sarri che vince, di fatto, lo scontro diretto per l’Europa League e agguanta il sesto posto in classifica, con 39 punti. 

Dopo un primo tempo di equilibrio, ad aprire le danze è Sergej Milinkovic-Savic, capace di inserirsi perfettamente e a raccogliere il suggerimento di Zaccagni spedendo il pallone in rete. La Fiorentina prova a reagire, lasciando campo aperto alle ripartenze biancocelesti. Proprio in contropiede nascono gli altri due gol della Lazio siglato dal capocannoniere del campionato Ciro Immobile, che si trova due volte a tu per tu con il portiere viola Terracciano.

La Viola stecca, dunque, la prima partita del nuovo corso post-Vlahovic. Non incidono, infatti, i due principali acquisti del mercato invernale, Cabral e Piatek, difesi però a spada tratta dal tecnico Vincenzo Italiano: “Dobbiamo essere bravi a mettere nelle condizioni ottimali i nostri due attaccanti. Devono ancora integrarsi nella rosa. Certo Vlahovic era bravo e cinico, ma la maggior parte dei suoi gol era prodotta da un’azione corale”.

Crediti foto: S.S. Lazio