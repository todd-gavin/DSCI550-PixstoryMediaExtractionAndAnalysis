Mertens si riavvicina al Napoli. La notizia la dà "Il Mattino" che riporta come il giocatore più prolifico della storia del club voglia riprendere il discorso sul rinnovo di contratto e, per farlo, sia disposto anche a rinunciare a due milioni di euro rispetto a quanto richiesto inizialmente a De Laurentiis. Con una mail i legali del giocatore avevano richiesto 4 milioni di euro in totale di cui due di ingaggio e altrettanti alla firma come bonus. Il "no" del club era stato secco e così Mertens aveva iniziato a guardarsi attorno.

Probabilmente, così riporta "Il Mattino", il giocatore (35 anni già compiuti) non ha trovato una soluzione alternativa che gli garantisse quei soldi e così alla fine avrebbe seguito anche il cuore. A quanto pare però non sarebbe stata ancora comunicata la sua decisione al Napoli e dunque non è chiaro se il presidente vorrà far finta di nulla rispetto a quella mail di qualche tempo fa.