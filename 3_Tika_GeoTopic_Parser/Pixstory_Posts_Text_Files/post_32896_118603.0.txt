Le ragazze della 4x100 femminile (Dosso, Kaddari, Bongiorno, Fontana) sono l'unico lampo azzurro nella ottava giornata di gare ai mondiali di Eugene, con il record italiano conquistato in 42"71, settimo crono di accesso alla finale nonostante dei cambi a dir poco migliorabili. La 4x100 maschile campione olimpica, invece, si reinventa senza Jacobs (Patta, Tortu, Desalu, Ali) ma sbaglia tutti e tre i cambi e termina 10°, fallendo l'assalto alla finale per 16 centesimi. Niente da fare anche per Elena Bellò nelle semifinali degli 800 metri, fuori con il 13° tempo. La protagonista del giorno è stata l'americana Sydney McLaughlin, che ha demolito il record del mondo dei 400 ostacoli fissandolo in 50"68, un tempo difficile da fare anche senza barriere. Assegnati anche i titoli dei 400 maschili e femminili all'americano Michael Norman (44"29) e alla bahamense Shaunae Miller-Uibo (49"11), quello del giavellotto femminile all'australiana Kelsey-Lee Barber (66.91m) e della 35km di marcia alla peruviana Kimberly Garcia-Leon, in una gara inedita che ha prodotto lo stesso identico podio della 20km, un indizio che forse sarebbe meglio tornare alla più tradizionale 50km di marcia.