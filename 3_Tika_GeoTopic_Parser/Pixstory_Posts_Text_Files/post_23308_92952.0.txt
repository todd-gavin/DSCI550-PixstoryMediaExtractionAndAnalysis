È il 46° giorno di guerra in Ucraina e sono stati concordati altri 10 corridoi umanitari. 
In quanto agli aiuti l'Italia ha stanziato 610 milioni. "Non ci volteremo dall'altra parte -ha spiegato Mario Draghi -. Nelle ultime settimane il governo ha stanziato nuovi fondi e, in tutto circa 500 milioni di euro per sostenere gli ucraini che arrivano in Italia e 110 milioni in assistenza finanziaria per il governo ucraino.
Nel complesso la campagna "Stand up for Ukraine" in corso a Varsavia ha permesso di raccogliere 9,1 miliardi di euro per i profughi in fuga dalla guerra, sia espatriati sia all'interno del loro Paese.
E la Banca europea per gli investimenti (Bei) ha lanciato un programma da 4 miliardi di euro per il 2022 e il 2023 per aiutare gli Stati membri dell'Ue che ospitano i rifugiati ucraini e per sviluppare strutture sociali primarie come alloggi, scuole e ospedali. Lo ha annunciato il presidente della Bei, Werner Hoyer. La Bei, inoltre, sta esaminando la possibilità di fornire ulteriori finanziamenti per consentire al governo ucraino di continuare a erogare servizi pubblici essenziali ai cittadini rimasti in Ucraina. 

Ma l'Unione Europea punta a una vittoria militare dell'Ucraina, più che sulla diplomazia. E' quanto afferma su Twitter l'alto rappresentante per la politica estera Ue Josep Borrell, che aggiunge anche: “Sono in arrivo ulteriori 500 milioni di euro" dal European Peace Facility, per l'acquisto di armi. "Le consegne di armi saranno adattate alle esigenze ucraine", ha precisato Borrell.

In arrivo anche un nuovo pacchetto britannico da 100 milioni di sterline di aiuti finanziari e militari al paese, ha aggiunto il portavoce. Le armi anticarro e antiaeree, così come i cosiddetti "droni suicidi", che vagano sul campo di battaglia prima di attaccare il loro obiettivo, sono tra le attrezzature che il Regno Unito si è impegnato a fornire.
Intanto l'Unione Europea ha riaperto la sede di rappresentanza a Kiev, dove, quindi, è tornata a sventolare la bandiera azzurra stellata. 

Intanto, il ministro degli esteri ucraino Dmytro Kuleba ha annunciato la creazione di un archivio che tenga traccia dei crimini di guerra perpetrati a partire dal 24 febbraio 2022.