La Gazzetta dello Sport, a meno di venti giorni dall'inizio degli Us Open di New York, ha intervistato Carlos Alcaraz, uno dei tennisti più promettenti del circuito ma che, negli ultimi tornei, ha patito e non poco gli italiani affrontati. Sconfitte pesanti quelle contro Berrettini, poi Musetti e due volte Sinner. In tutto, con loro, due finali perse.

"Gli italiani mi hanno dato qualche dispiacere di troppo ultimamente", ha raccontato il tennista spagnolo, "Sono giocatori tutti molto forti e con caratteristiche completamente differenti.. Contro Berrettini sapevo a cosa sarei andato incontro, conoscevo il suo stile, con Musetti uguale. Jannik però mi ha sorpreso: per il modo di stare in campo e per il livello di aggressività che riesce a esprimere in ogni scambio".

A breve inizieranno i tornei negli States, compresi gli Us Open. "Ora andiamo in America, lì ho vinto Miami e fatto semifinale a Indian Wells, l’obiettivo è giocare al massimo livello possibile e guadagnare tanti punti. E poi ci sono gli US Open: a New York voglio fare quel che non mi è riuscito negli altri Slam, ovvero andare oltre i quarti". Su quale Slam preferisca vincere ha risposto senza pensarci: " Non ho una preferenza su quale vincere prima. Non mi sembra il caso di fare lo schizzinoso sui titoli Slam“.