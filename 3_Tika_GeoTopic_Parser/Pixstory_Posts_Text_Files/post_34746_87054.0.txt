Sul campo di Indian Wells in tarda serata - in Italia - toccherà all'ultimo italiano. Matteo Berrettini torna a giocare dopo l'ennesimo problema agli addominali che dopo Torino lo ha costretto ad abbandonare anche l'Atp 500 di Acapulco lo scorso 23 febbraio. Questa volta è riuscito a recuperare velocemente, a differenza del precedente, e si ritroverà a giocare il secondo turno (il primo lo ha passato con un bye) contro il danese  
Holger Rune: "Non sarà per niente facile, lui ha 18 anni, scalpita e ha qualità", ha detto Berrettini in una intervista a Tuttosport.

“Dovrò imparare a convivere con questo stato di cose", ha detto ancora il tennista azzurro parlando dei guai agli addominali, "Stavolta il problema l’ho superato in fretta, sono tornato ad allenarmi dopo pochi giorni di sosta e ora sembra procedere tutto bene. Spero di non avere ulteriori intralci“.

Berrettini potrebbe essere il secondo italiano a superare il turno dopo il successo di Sinner. In realtà anche Fognini ha superato il suo turno ma è stato costretto a lasciare anzitempo a causa della febbre.