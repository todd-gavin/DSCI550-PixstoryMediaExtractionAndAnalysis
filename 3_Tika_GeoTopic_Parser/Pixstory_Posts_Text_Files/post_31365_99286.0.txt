L'art. 2087 impone al datore di lavoro di proteggere, oltre all'integrità fisica, la personalità morale del lavoratore. La parola mobbing deriva dal verbo inglese to mob (che significa "aggredire, attaccare"), un'espressione della scienza etologica (o biologia comportamentale, che è la branca della biologia e della zoologia che studia il
comportamento animale) che allude (sottintende) al comportamento di quei branchi di animali che emarginano un
componente, mettendolo in una situazione di disagio o sofferenza. Il termine mobbing nel diritto del lavoro è usato per designare "quegli atti o quelle vere e proprie strategie di vessazione o persecuzione psicologica che, o il datore di lavoro direttamente, o i colleghi di lavoro, pongano in essere nei confronti di un lavoratore". Con il termine vessazione si indica un comportamento caratterizzato da costanti maltrattamenti fisici, psicologici e
costrittivi esercitati su persone più deboli, indifese, incapaci di reagire efficacemente alle vessazioni (maltrattamenti) subite. Si ha mobbing quando sono commessi a danno di un lavoratore, in modo sistematico o comunque prolungati per un certo periodo di tempo (orientativamente 6 mesi) atti o comportamenti vessatori o persecutori, tali da far corpo ad una strategia di emarginazione, che comportano mortificazione morale o emarginazione del dipendente, con effetto lesivo del suo equilibrio psico-fisico.
Quindi per avere mobbing sono necessari: la molteplicità di comportamenti di carattere persecutorio, eventi lesivi della salute, della personalità o della dignità del dipendente, nesso tra condotta del datore e pregiudizio dell'integrità psico-fisica del lavoratore, prova dell'intento persecutorio.Il mobbing può essere posto in essere dai superiori gerarchici del lavoratore o dal datore di lavoro stesso (mobbing verticale) o dai colleghi di lavoro (mobbing orizzontale). Nel caso che l'illecito in oggetto sia accertato dal giudice, il lavoratore ha titolo al risarcimento dei danni per
violazione dell'art. 2087 cc e quindi per responsabilità contrattuale: diretta nel mobbing verticale, indiretta (per omessa vigilanza) nel mobbing orizzontale.