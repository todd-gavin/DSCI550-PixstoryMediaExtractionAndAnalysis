Nella notte si è spento uno dei presidenti simbolo degli ultimi vent'anni del calcio italiano. Maurizio Zamparini, 80 anni, presidente del Palermo e del Venezia è morto intorno alle due per le complicazioni legate a un problema al colon che ne aveva determinato il ricovero nei giorni scorsi. "Si è spento questa notte a Villa Maria Cecilia, a Cotignola (Ravenna), dopo una breve malattia, il presidente Maurizio Zamparini", ha detto la moglie Laura Giordani questa mattina dopo che si era appresa la notizia.

Già alla vigilia di Natale Zamparini era stato ricoverato e operato d'urgenza all'addome per una peritonite all'ospedale di Udine. In quell'occasione era stato ricoverato in terapia intensiva per qualche giorno. Il presidente si era ripreso riuscendo anche a tornare a casa nonostante un quadro clinico non ancora al meglio.

Lo scorso ottobre Zamparini aveva perso il figlio 23enne. Si era trasferito a Londra ed era stato colpito da un'ischemia. Lascia altri quattro figli (Silvana, Greta, Andrea e Diego).