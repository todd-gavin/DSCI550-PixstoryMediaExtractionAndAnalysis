Marcell Lamont Jacobs corre e vince la finale dei 100 metri agli europei di Monaco di Baviera! Il campione olimpico gareggia con una vistosa serie di fasce sui muscoli del polpaccio sinistro e primeggia prima in semifinale (10"00 passeggiando) e poi in finale, dove non è il solito Jacobs ma gli è comunque sufficiente un 9"95 per assicurarsi l'alloro davanti ai britannici Hughes e Azu. 8° l'altro azzurro Chituru Ali con 10"28, con il 10"12 della semifinale sarebbe stato bronzo. Non finisce qui per l'Italia, che la prima medaglia della rassegna continentale l'aveva vista conquistare al mattino, nella 35km di marcia, da Matteo Giupponi, mentre al femminile le giovani Federica Curiazzi e Lidia Barcella si erano fermate al 4° e 6° posto. La terza medaglia azzurra la porta a casa Yeman Crippa nei 5.000 metri del fenomeno Ingebrigtsen. Da registrare le qualificazioni alla finale per Larissa Iapichino (lungo), Sara Fantini (martello), per i tre siepisti Abdelwahed e i fratelli Zoghlami, per Sabbatini e Cavalli nei 1.500 femminili, per Gimbo Tamberi e Marco Fassinotti nel salto in alto. Ultima nota di merito per Zaynab Dosso,  terza nella finale dei 100 metri femminili, e Dario Dester, 2° fino a due prove dalla fine nel Decathlon e bravissimo a migliorare il personale anche nel giavellotto, per poi non tenere il passo dei migliori nei 1.500. Il punteggio del 23enne vale comunque il sesto posto e il record italiano con 8218 punti, primato migliorato dopo ben 26 anni.