Gucci HA HA HA non è solo una scritta sull’etichetta all’interno degli abiti ma l’inizio di un vocabolario tutto da classificare scritto dal direttore creativo della griffe, Alessandro Michele, insieme al cantautore e attore britannico Harry Styles.

Un evento oggi, 20 giugno, all’interno del negozio vintage più famoso di Milano, Cavalli & Nastri, ha suggellato il nuovo progetto che, come sottolinea una nota, rappresenta il punto di atterraggio di un volo inventivo a due.

La collezione «nasce da una relazione creativa che si autogenera da un divertimento e termina con la concretezza di un prodotto. HA HA HA è la crasi delle iniziali di Harry e Alessandro, ma si associa anche all’emoji della faccina che ride». È con questo saluto che si chiudono i messaggi tra Michele e Styles, amici che condividono viaggi, esperienze e anche silenzi, in un rapporto all’insegna della complicità e di continui scambi di idee.