Al termine di una sessione tiratissima, con caschi rossi come se piovesse, e pioggia che ha cessato di cadere, la pole position del Gran Premio del Portogallo se l'è aggiudicata la Ducati con Johann Zarco, davanti a Joan Mir (Suzuki) e ad Aleix Espargarò (Aprilia). Sfortunati invece Fabio Quartararo e Marc Marquez, che hanno visto cancellati i propri migliori tempi, ottenuti quando in pista erano esposte le bandiere gialle nel quarto settore per la caduta di Pol Espargarò. In seconda fila partiranno, invece, un ottimo Miller, il già citato Quartararo, e un bravissimo Marco Bezzecchi, che sotto gli occhi vigili di Valentino Rossi, presente nel paddock per la prima volta dal ritiro, ha ottenuto la sua migliore posizione in griglia in MotoGP. Come lui  bene anche Luca Marini, ottavo e preceduto da un altrettanto bravo Alex Marquez. Con loro in terza fila, nono, lo sfortunato Marc Marquez. Caduto nella Q1 e infortunatosi alla spalla destra Pecco Bagnaia, che domani sarà al via dall'ultima posizione del GP se i medici gli daranno l'okay.