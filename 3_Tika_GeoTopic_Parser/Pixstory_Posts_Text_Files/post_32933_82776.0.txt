Il giovane astro nascente del tennis mondiale, lo spagnolo Carlos Alcaraz, si sbarazza in un sol giorno di due degli italiani più quotati in classifica. Al mattino il ventenne iberico si era vendicato della sconfitta subita nei quarti di finale degli Australian Open da Matteo Berrettini, eliminandolo in tre set 6-2 2-6 6-2 sulla terra rossa brasiliana. Al pomeriggio, in un programma compresso dal maltempo, lo spagnolo si è presentato ancora carico in semifinale, sconfiggendo Fabio Fognini (che era tornato a giocarsi una finale ATP a tre anni di distanza dall'ultima volta) in appena due set, 6-2 7-5. Nella finale del "Quadra Guga Kuerten" Alcaraz se la vedrà ora con l'argentino Diego Schwartzman per conquistare il suo secondo torneo ATP dopo il Croatia Open dello scorso anno (e le finali NextGen ATP di Torino).