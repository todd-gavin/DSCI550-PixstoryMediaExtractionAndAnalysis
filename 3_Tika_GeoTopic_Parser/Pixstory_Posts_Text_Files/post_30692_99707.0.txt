È volato via veloce il debutto di Rafael Nadal al torneo Master 1000 di Roma. Lo spagnolo ha battuto 6-3 6-1 l'americano John Isner in appena 76 minuti, tanto da chiedere agli organizzatori uno dei campi periferici per allenarsi anche dopo il match vinto. Il vincitore di 21 tornei del Grande Slam ha spiegato: "Ho un po' di fretta perché devo fare in fretta a ritrovare il feeling con il gioco. Ho bisogno di recuperare tutto quello che ho perso stando fermo e quindi devo mettermi al lavoro subito, il più possibile perché la priorità di oggi è domani". Il torneo di Roma è importante per Nadal, il quale ha bisogno di vincere o di arrivare comunque più avanti di Stefanos Tsitsipas per restare tra i primi 4 del ranking e avere dunque un tabellone più agevole nel prossimo Roland Garros. Tra le altre partite già concluse oggi, proprio il greco ha vinto per 6-3 5-7 7-6 l'insidioso match con Grigor Dimitrov, mentre Aleksander Zverev ha sconfitto Sebastian Baez per 7-6 6-3. In serata è in programma l'atteso derby tra Jannik Sinner e Fabio Fognini.