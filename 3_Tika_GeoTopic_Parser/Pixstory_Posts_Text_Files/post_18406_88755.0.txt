"Il nostro obiettivo è vincere il Mondiale, per vincere il Mondiale dobbiamo vincere queste due partite. Vogliamo andare al Mondiale per vincerlo". Si potrebbe riassumere così il pensiero di Roberto Mancini sui playoff che l'Italia andrà a giocare da giovedì sera per arrivare al Mondiale in Qatar. Non vuole sentire parlare di piani B il tecnico della Nazionale, è positivo e pensa che la sua squadra possa e debba fare bene. Vuole arrivare a vincere la kermesse mondiale e per farlo gli azzurri devono iniziare dalle prossime due partite, la prima contro la Macedonia del Nord e la seconda (vincendo la prima) contro una tra Turchia e Portogallo.

La lista dei convocati ha 33 nomi. "Ho cercato di portare chi poteva essere più utile", ha detto Mancini nella conferenza che anticipa la sfida del 24 marzo, "Abbiamo un mezzo allenamento di domani pomeriggio, poi un allenamento di domenica. Non abbiamo tanto spazio per poter provare cose nuove. La base è stata quella dei giocatori venuti all'Europeo, tranne Bernardeschi che ad esempio non stava benissimo o qualcun altro rimasto fuori ma non ne potevo portare 40. Così sono già abbastanza".

Il pensiero, come detto, è positivo: "Possiamo attaccarci a basi solide, siamo positivi e pensiamo possa andare tutto bene. Non saranno due gare semplici, ma forse non dovevamo nemmeno esserci ma può capitare di andare un po' più in difficoltà. Ci sta".