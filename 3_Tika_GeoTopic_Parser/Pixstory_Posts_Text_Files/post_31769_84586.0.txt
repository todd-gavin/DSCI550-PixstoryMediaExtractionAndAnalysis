Sono ben 3.919 nel periodo pandemico il numero di interdittive antimafia emesse dalle prefetture nei confronti di aziende controllate o condizionate dalle organizzazioni criminali. Dal 1 gennaio 2020 al 31 ottobre 2021 si è viaggiato alla media di 178 interdittive al mese con un incremento percentuale del 33% rispetto al biennio 2018/2019. Ben 15 regioni in zona rossa con situazioni record in Sardegna (+600%), Veneto, Trentino Alto Adige e Toscana. In termini assoluti il maggior numero di interdittive riguarda la Campania, segue la Calabria, la Sicilia, Emilia Romagna, la Puglia, il Lazio. La Lombardia si colloca in settima posizione con 171 interdittive nel periodo pandemico, facendo registrare un calo del 25% rispetto alle 227 del biennio precedente.

La variante “criminalità” viaggia su internet. L'analisi dei dati rileva un boom di incremento dei delitti informatici durante il biennio della pandemia con ben 14 regioni in zona rossa con primato alla Basilicata, Sardegna e Campania. A seguire la Lombardia che registra un +53%. Per quanto riguarda le truffe e frodi informatiche, i dati rilevano un incremento del 32% nel biennio 2020/21 con un’Italia quasi tutta in zona rossa, con la Lombardia che registra un aumento del 30% ed il primato in termini assoluti con 94.522 truffe e frodi informatiche.

Si mantiene stabile l’andamento dei reati di usura (solo +1,3%) nel biennio pandemico rispetto al biennio 2018/19. I maggior incrementi vengono segnalati in Basilicata (+500%) e Friuli (+133%) e Puglia e Lazio (+32%). In Lombardia si registra un calo dell'8%. L'analisi dei dati mostra la diminuzione più rilevante per il reato di riciclaggio e impiego di denaro, con il dato in calo del -20%.