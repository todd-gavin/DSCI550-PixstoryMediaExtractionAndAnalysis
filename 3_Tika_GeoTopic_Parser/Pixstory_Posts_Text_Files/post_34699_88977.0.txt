Cinque anni fa del gruppo che aveva mancato il Mondiale c'era anche Marco Verratti. Il centrocampista del Psg c'era anche la scorsa estate quando la Nazionale aveva trionfato all'Europeo. Oggi ha parlato alla stampa a due giorni dalla sfida contro la Macedonia del Nord, la prima - si spera - delle due che potrebbero portare in Qatar: "Rispetto al 2017 ora c'è più entusiasmo e più consapevolezza. Aiutandoci e stando uniti come durante l’Europeo: così siamo arrivati lontano, ed è quello che sappiamo fare meglio. Proprio allora abbiamo dimostrato che in questa squadra sono tutti importanti: conta il gruppo. Siamo concentrati solo sulla qualificazione".

L'Italia giocherà con tanta pressione addosso. Mancare per la seconda volta di seguito un Mondiale sarebbe un disastro a livello calcistico, ma questo pensiero non scalfisce l'ottimismo di Verratti: "Non possiamo permetterci di stare fuori dal Mondiale, ma siamo abituati a giocare con questa pressione: dobbiamo pensare a lavorare bene sul campo, non a quello che ci aspetta. Accettare di trovarci in questa situazione e il pensiero che dipendiamo solo da noi stessi. C’è tanta pressione e tanto da perdere, ma noi non possiamo permettercelo".

Sull'arrivo a Coverciano dopo settimane difficili con il Psg, Verratti si dice felice e che il cambio d'aria spazza i brutti pensieri. "Ognuno ha una storia diversa con la squadra di club, qui ognuno dà tutto per la stessa maglia, per la stessa storia. E poi anche solo entrare a Coverciano ti fa stare bene: dimentichi tutti i cattivi pensieri, le sconfitte con il club e ricordi solo di avere un grande dovere: portare l’Italia dove merita. Fare ancora la storia di questa Nazionale".