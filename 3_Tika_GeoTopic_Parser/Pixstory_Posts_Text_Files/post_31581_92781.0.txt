Ad aprile tornano gli appuntamenti per esplorare le Grotte di Castellana (BA) con le speciali visite Speleonight e Speleofamily. Quattro gli appuntamenti previsti con le esclusive attività a cura degli speleologi del Gruppo Puglia Grotte, che si affiancheranno alle tradizionali visite guidate al sito carsico, tra i principali attrattori turistici della Puglia.
 
L’appuntamento con Speleofamily, tour multisensoriale per famiglie e non solo, che consente di visitare lati nascosti delle grotte e rivivere l’emozione dei primi esploratori, alla scoperta di storia e geologia, sarà domenica 10 e venerdì 15 aprile con partenza alle ore 18:00 (appuntamento alle 17:30). Pensata anche per i bambini dai 4 anni in su, la Speleofamily è una visita che consente di percorrere un tratto alternativo rispetto al tradizionale percorso turistico. Guidati da speleologi professionisti si parte per l’esplorazione con la sola luce del caschetto per un’emozionante avventura fra le caverne e le concrezioni del sito carsico castellanese.
La visita Speleonight, esperienza sensoriale nel sottosuolo che mostra un volto diverso del sito carsico, sarà disponibile sabato 16 e sabato 23 aprile alle ore 19:00 (appuntamento alle 18:30). L’andata avviene al buio, con solo le luci sui caschetti, in un silenzio intenso in cui si amplifica il ticchettio delle gocce d'acqua e le concrezioni si mostrano con dettagli unici. Due i momenti clou: il corridoio del deserto percorso in solitudine, un’esperienza irripetibile nel mondo sotterraneo, e l’accensione delle luci in Grotta Bianca, che dà il via al ritorno illuminato.