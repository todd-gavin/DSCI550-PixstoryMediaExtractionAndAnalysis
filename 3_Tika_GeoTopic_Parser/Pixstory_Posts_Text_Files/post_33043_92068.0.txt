Domenica Valentino Rossi ha fatto il suo esordio a Imola nel GT World Challenge di Endurance al volante dell'Audi R8 del team belga WRT. Nella stessa occasione, nel Lamborghini Super Trofeo, una gara di contorno, ha corso per divertimento anche lo spagnolo Dani Pedrosa, suo rivale in pista, incontrando poi nel paddock lo stesso Valentino. Ai due vecchi amici e rivali se ne aggiunge ora un terzo: Jorge Lorenzo. Il pilota maiorchino, infatti, dopo i successi a due ruote sta provando anch'esso il raddoppio e correrà nel monomarca Porsche Carrera Cup Italia con il team Q8 Hi Perform. "Inizia una nuova e stimolante fase della mia vita – ha spiegato Jorge Lorenzo – Ringrazio molto il team Q8 Hi Perform per avermi accolto e per avermi scelto come Official Driver: non vedo l’ora di mettermi in gioco e dimostrare tutto il mio valore al volante. Abbiamo un team forte, affiatato ed ambizioso: tappa dopo tappa, il nostro obiettivo dovrà essere sempre quello di crescere e di vincere quante più gare possibili"