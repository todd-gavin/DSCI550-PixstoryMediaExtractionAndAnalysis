A Fontanella, il comune in provincia di Bergamo dove abito e dove si trova la mia azienda – gli fa eco l’imprenditrice agricola Elena Lazzarini – ci sono diversi fontanili, ma la maggior parte ora sono asciutti. L’acqua per irrigare è sempre meno e i nostri campi hanno sempre più sete”.
 
Nonostante le recenti precipitazioni – prosegue la Coldiretti Lombardia – le riserve idriche regionali invasate nei grandi laghi, negli invasi artificiali e sotto forma di neve sono inferiori di oltre il 60% rispetto alla media del periodo 2006-2020 secondo un’analisi Coldiretti sugli ultimi dati Arpa Lombardia.
 
Una situazione di grave crisi idrica che – conclude la Coldiretti – accomuna la Lombardia a molte altre zone d’Italia, da Nord a Sud del Paese, che dimostra l’esigenza di accelerare sulla realizzazione di una rete di piccoli invasi diffusi sul territorio, senza uso di cemento e in equilibrio con i territori, per conservare l’acqua e distribuirla quando serve ai cittadini, all’industria e all’agricoltura. A livello nazionale Coldiretti ha elaborato con l’Anbi (l’Associazione nazionale delle bonifiche) un progetto immediatamente cantierabile per la realizzazione di una rete di bacini di accumulo per arrivare a raccogliere il 50% dell’acqua dalla pioggia. In Lombardia si sta inoltre lavorando al recupero delle cave dismesse o comunque non più utilizzate come bacino di accumulo di riserve idriche strategiche, così come sollecitato più volte da Coldiretti.