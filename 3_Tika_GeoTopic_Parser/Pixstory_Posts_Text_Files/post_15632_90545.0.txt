Apre domani a Parigi la mostra dedicata al ferrarese Giovanni Boldini, dal titolo “Boldini. Les plaisirs et les jour”. Mostra che ha una particolare rilevanza storica per la capitale francese, visto che – come sottolineano dall’organizzazione sul sito (https://www.petitpalais.paris.fr/expositions/boldini) – “l’ultima retrospettiva dedicata a questo artista in Francia risale a più di sessant'anni fa”. In esposizione ci saranno 32 opere (22 dipinti, 9 disegni e un oggetto) di proprietà dei musei civici di Ferrara, prestate per l’occasione al "Petit Palais Musee des Beaux Arts de la Ville", già palazzo dell'Esposizione universale del 1900 realizzato su progetto dell'architetto francese Charles Girault. Il prestito delle opere è stato deliberato dalla giunta comunale il 5 agosto 2020 e l'8 marzo 2022 (per l'aggiornamento delle date). La pandemia ha infatti posticipato i tempi di inaugurazione. Tra le 32 opere esposte ci saranno alcuni quadri particolarmente famosi, come 'La signora in Rosa' del 1916, 'La contessa De Leusse', esposta anche di recente al Castello Estense, 'Le sorelle Laskaraki', 'La passeggiata al Bois de Boulogne', 'Fuoco d'artificio'. 
 “Boldini, attraverso le sue opere, è ambasciatore di Ferrara nella capitale francese e, da qui, agli occhi del mondo – dice il sindaco Alan Fabbri –. È questa una nuova e importante occasione di valorizzare il patrimonio cittadino all’estero”. “Ferrara è oggi rappresentata in ambito internazionale, e in diverse parti d’Italia, grazie alla sua arte e con la sua arte incanta il mondo”, sottolinea il primo cittadino.  Come fa notare l’assessore Marco Gulinelli, infatti, “oltre al Boldini protagonista a Parigi – le cui opere sono state presenti, fino al 13 marzo, anche a palazzo Albergati a Bologna e sono attualmente esposte anche a Campobasso –  un quadro ferrarese di Mentessi, ("Panem nostrum quotidianum") dal 25 gennaio si trova al CIMA  di New York e dieci dipinti di un altro ferrarese, Filippo De Pisis,  sono a disposizione del pubblico al museo Novecento di Firenze,  fino a settembre 2022.