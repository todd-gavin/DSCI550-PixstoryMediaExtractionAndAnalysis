Scelta curiosa da parte dell'Alfa Romeo Sauber sponsorizzata Orlen. La scuderia svizzera presenterà la sua monoposto 2022 il prossimo 27 febbraio, ossia dopo la tre giorni di test invernali collettivi che la F1 ha in programma al Circuit de Catalunya dal 23 al 25. 
Ciò non significa però che la C42, questo il nome della vettura, non scenderà già in pista: come ha chiarito il team, lo farà ma con ina livrea temporanea.
Alla base della scelta dell'Alfa Romeo ci potrebbe essere anche un ragionamento circa lo svolgimento dei test di Barcellona, declassati a shakedown collettivo dalla stessa F1: porte chiuse, tv assenti e niente live timing per quello che sembra più un riscaldamento per le nuovissime monoposto rivoluzionate dal regolamento tecnico, in attesa della sessione di test in programma in Bahrain a marzo, quella sì aperta al pubblico e alle tv.
L'Alfa Romeo si presenta al via della nuova stagione 2022 con una rinnovata coppia piloti: Valtteri Bottas e Guanyu Zhou sostituiscono Kimi Raikkonen e Antonio Giovinazzi.