La Mercedes domina il secondo ePrix di Berlino 2022, l’ultima gara di casa prima del ritiro dalla Formula E 
ormai in programma a fine stagione. A trionfare in una gara praticamente senza storia è il redivivo campione 
del mondo in carica Nyck De Vries, finalmente tornato a essere incisivo al vertice dopo qualche tappa di 
appannamento a centro gruppo. L’olandese, che scattava dalla terza casella in griglia, è stato bravissimo a 
prendere l’interno in curva-1, infilando il poleman Edoardo Mortara e la Envision Racing di Robin Frijns per 
poi scappare via indisturbato grazie a un ritmo gara inarrivabile per chiunque. Alle spalle del campione 
iridato, la Venturi Racing – team clienti Mercedes spinto proprio dal powertrain di Stoccarda – di Mortara, 
già vincitore ieri e autore delle due pole in un weekend berlinese che lo rilancia alla grande nella lotta 
mondiale. Terza posizione, poi, per il leader della classifica e compagno di De Vries, Stoffel Vandoorne, che 
chiude il fine settimana tedesco con un doppio terzo posto. Quarta posizione, infine, per l’altra Mercedes 
Silver Arrow 02, quella della Venturi Racing di Lucas Di Grassi.

Foto: Instagram fiaformulae