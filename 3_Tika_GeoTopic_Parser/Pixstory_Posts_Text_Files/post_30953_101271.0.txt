L'esperienza di Federico Bernardeschi alla Juventus è ormai giunta al termine. Il centrocampista è in scadenza di contratto e dall'incontro avvenuto oggi tra le parti sono emerse delle diversità di vedute che porteranno ai saluti il prossimo 30 giugno, ultimo giorno dell'attuale accordo. La volontà del calciatore era quella di proseguire con i bianconeri, ma la dirigenza non ha ritenuto l'azzurro funzionale ai progetti futuri della squadra. Bernardeschi, giunto a Torino dalla Fiorentina nel 2017, giocherà così la sua ultima partita con la squadra di Torino questa domenica, affrontando in trasferta proprio i viola. Sotto alla Mole ha collezionato 182 presenze, con 12 reti e 24 assist, senza mai aver soddisfatto del tutto le aspettative che erano state poste su di lui.