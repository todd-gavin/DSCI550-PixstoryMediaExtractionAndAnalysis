Paolo Zanetti, tecnico del Venezia, ha commentato così il pareggio nello scontro diretto per la salvezza con il Genoa ai microfoni di Dazn: "Volevamo vincere questa partita, come lo voleva il Genoa. C'era una posta alta in palio, non è stata una gara semplice. Abbiamo preso gol a difesa schierata, che ci ha fatto prendere un po' di paura e fatto abbassare l'intensità. Abbiamo giocato con un nuovo modulo, che ci ha esposto a qualche problema... nuovo. Ma il pareggio, alla fine, è il risultato giusto. La gestione della palla fa parte delle squadre esperte, noi dobbiamo fare di attenzione e aggressività le nostre armi. Mi sono arrabbiato in occasione del contropiede non sfruttato da Johnsen e Aramu, perché si poteva andare dall'altra parte. Dovevamo sfruttare l'azione in una maniera diversa, lì bisogna fare gol. È una questione di scelta, di crescita: per fare punti bisogna fare gol. Nani lo avevo visto bene in settimana, Johnsen ha sofferto di gastroenterite. Poi per come si era messa la partita, mi sembrava più giusto utilizzare Johnsen nella ripresa, a campo aperto e con le squadre lunghe".