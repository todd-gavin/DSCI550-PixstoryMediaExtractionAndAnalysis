Federico Chiesa sta recuperando dall'infortunio al ginocchio che lo ha tenuto fuori per tutta la seconda parte di stagione. L'attaccante della Juventus, che potrebbe ereditare la maglia numero 10 lasciata libera da Paulo Dybala, ha spiegato di voler cercare di farsi trovare pronto il più presto possibile: "Stiamo facendo un grande lavoro, al campo ho il supporto di professionisti straordinari. Sono nella fase in cui sono tornato a correre, ho cominciato a fare i cambi di direzione. Penso di essere pronto a inizio settembre, così da evitare ogni possibile problema". Chiesa ha parlato anche della Nazionale e delle difficoltà nel trovare nuovi giovani talenti: "Abbiamo bisogno di cambiamento, di giovani freschi ma anche di cambiare il sistema italiano. Siamo indietro rispetto ad altre nazioni, da noi gli italiani giocano poco, bisogna capire se non c’è talento o è un problema di formazione. Bisogna farsi delle domande e cambiare la mentalità. Mancini è la persona giusta per guidarci, lo ha fatto fino a vincere l’Europeo. Quando ho fatto io le giovanili alla Fiorentina si insegnavano le basi, ora non so".