I partenariati e gli accordi commerciali con la catena di approvvigionamento e l'industria dei trasporti sono stati la chiave di volta della capacità dell'UNICEF di affrontare la sfida logistica. Un accordo storico firmato dall'UNICEF alla fine del 2020 tra il World Economic Forum e 18 compagnie di navigazione, aeree e logistiche, si è concretizzato nel 2021 con l'iniziativa di trasporto aereo umanitario con le principali compagnie aeree. Questi accordi cruciali hanno garantito la priorità delle consegne dell'UNICEF per la risposta al COVID-19 e per altre emergenze, a fronte di sfide senza precedenti in termini di approvvigionamento e logistica.

"L'eccezionale risultato ottenuto dall'UNICEF negli approvvigionamenti e nelle consegne nel 2021 è stato possibile grazie alla solidarietà che si è creata tra l'UNICEF, l'industria e gli altri partner umanitari", ha dichiarato il Direttore generale dell'UNICEF Catherine Russell. "Insieme, abbiamo superato ostacoli enormi e mantenuto in movimento catene di approvvigionamento fondamentali per fornire ai bambini vulnerabili e alle loro famiglie aiuti essenziali".

Decenni di esperienza nella gestione delle emergenze hanno permesso all'UNICEF di mettere a disposizione le proprie competenze in materia di approvvigionamento e logistica per affrontare le sfide della pandemia. Le risorse messe a disposizione dai governi donatori e dai partner sono state convogliate rapidamente dove erano più necessarie e la rete mondiale di uffici nazionali dell'UNICEF è stata sfruttata al massimo per fornire aiuti salvavita. L'UNICEF ha inoltre cercato di mantenere i suoi elevati standard di trasparenza, promuovendo la pubblicazione degli ultimi sviluppi del mercato globale dei vaccini COVID-19 e delle consegne sul COVID-19 Vaccine Market Dashboard.

"Insieme ai governi, ai donatori, ai partner e all'industria, crediamo che garantire un accesso equo debba essere una priorità. Nel 2021, abbiamo visto questa convinzione in azione", ha dichiarato il Direttore della Divisione Approvvigionamenti dell'UNICEF, Etleva Kadilli. "Continueremo a lavorare insieme per rafforzare le catene di approvvigionamento che saranno agili e resilienti per le generazioni future".