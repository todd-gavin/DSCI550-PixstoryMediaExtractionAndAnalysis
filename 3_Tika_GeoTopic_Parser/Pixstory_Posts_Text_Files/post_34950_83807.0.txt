A pochi giorni dalla fine dei giochi Olimpici di Pechino, il pattinatore di velocità svedese Nils van der Poel ha regalato una delle due medaglie d'oro conquistate in Cina a una ragazza cinese, Angela Gui, figlia di Gui Minhai, un libraio arrestato più volte dal Governo cinese con l'accusa di fornire illegalmente documenti all'estero e attualmente rinchiuso in carcere (sta scontando 10 anni).

"La mia è una protesta chiara e dichiarata contro le violazioni dei diritti umani della Cina", ha dichiarato il pattinatore svedese in una dichiarazione pubblicata da Amnesty International e ripresa dal New York Times, "Non sono la voce di tutti gli olimpionici, ma io e i miei amici abbiamo dedicato la nostra vita per lottare per l'eccellenza all'interno dello sport, e il governo cinese ha scelto di utilizzare i nostri sogni come un'arma politica per legittimare il proprio regime. Mi auguro che la questione dei diritti umani in Cina migliori e che Gui Minhai venga liberato. È molto da chiedere, ma è l'unica cosa ragionevole da chiedere. Le Olimpiadi sono un fantastico evento sportivo dove il mondo e le nazioni si incontrano; ma ospitare i Giochi è quello che Hitler ha fatto prima di invadere la Polonia ed è quello che la Russia ha fatto prima di invadere l'Ucraina. Penso che sia estremamente irresponsabile dare i Giochi a un paese che viola così chiaramente i diritti umani come fa il regime cinese".

La ragazza ha accettato la medaglia per il padre prigioniero: "È venuto a trovarmi a Cambridge ieri, dove ho accettato la sua medaglia a nome di mio padre. Penso che si sentirebbe estremamente onorato se sapesse il gesto che ha fatto Nils".