Charles Leclerc vince con la Ferrari un Gran Premio d'Austria che ha avuto in pugno dall'inizio alla fine, superando tre volte in pista il rivale della Red Bull, Max Verstappen, (a causa della strategia aggressiva dell'olandese) e soffrendo nel finale per un problema al pedale del gas. Sarebbe potuta arrivare la doppietta per la Scuderia di Maranello se non fosse che sulla Ferrari di Carlos Sainz si è rotto il motore proprio mentre lo spagnolo stava per superare Verstappen. Sul podio sale così Lewis Hamilton, che ha sopravanzato il compagno George Russell, quarto e costretto a una penalità di 5" per avere mandato sulla ghiaia Sergio Perez nel primo giro di gara, con il messicano poi ritiratosi per i danni riportati. A punti sono finiti anche Esteban Ocon, Mick Schumacher (al miglior risultato in carriera), Lando Norris, Kevin Magnussen, Daniel Ricciardo e Fernando Alonso, con quest'ultimo tra i grandi protagonisti di giornata, penalizzato da un doppio pit stop nel finale.