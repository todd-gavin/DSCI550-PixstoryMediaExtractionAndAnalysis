Dopo le indiscrezioni, arriva la conferma della Juventus sul futuro di Paulo Dybala. Il numero 10 bianconero da luglio potrà accasarsi con qualunque squadra e a parametro zero a causa della mancanza di un'offerta ritenuta soddisfacente da parte della dirigenza della Vecchia Signora. "Il contratto di Dybala non è stato rinnovato", ha confermato Maurizio Arrivabene, amministratore delegato della Juventus, "L’incontro è stato amichevole, chiaro e rispettoso. Da parte della Juve sarebbe stato facile fare un’offerta al ribasso, ma sarebbe stato poco rispettoso nei confronti di Paulo. La decisione è stata presa, ma è importante sottolineare una cosa: la dirigenza della Juve non prende decisioni contro la Juve ma per la Juve".

Tante le assenze del campione argentino sia quest'anno che lo scorso. Troppe per rischiare un rinnovo a cifre alte per poi trovarsi un giocatore a mezzo servizio. Per questo motivo la Juventus avrebbe offerto 7 milioni di euro a stagione più un bonus legato a rendimento e presenze. In più, c'è un altro punto su cui si è soffermato l'a.d. per giustificare il mancato accordo: "Cosa è cambiato da ottobre a oggi? Con il mercato di gennaio e quindi con l'arrivo di Vlahovic è cambiato l'assetto tecnico della squadra, la posizione di Paulo non era più al centro del progetto".