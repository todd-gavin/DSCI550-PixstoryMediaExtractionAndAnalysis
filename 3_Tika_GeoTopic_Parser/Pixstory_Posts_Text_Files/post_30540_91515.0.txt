Lo scarso periodo di forma attraversato da Daniil Medvedev nelle ultime settimane, e costatogli il rapido saluto al numero 1 in classifica generale conquistato ai danni di Novak Djokovic, era dovuto a un problema fisico.
A spiegare la situazione è stato lo stesso tennista russo tramite i suoi profili social: "Negli ultimi mesi ho dovuto giocare con una piccola ernia. Insieme con il mio team abbiamo deciso che è meglio operare. Starò fuori dai campi per un mese o due e lavorerò sodo per tornare il più presto possibile. Grazie a tutti per il vostro sostegno". 
La sconfitta ai quarti di finale del torneo di Miami contro Hurkacz aveva impedito a Medvedev di riconquistare il numero 1. Ora starà fermo per il periodo di stagione dedicato alla terra rossa, superficie da lui poco amata, per ripresentarsi in tempo per i tornei sull'erba che scattano a giugno.