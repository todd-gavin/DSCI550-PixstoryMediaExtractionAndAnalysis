ബ്രെന്റ്‌ഫോർഡിനെ മൂന്ന്‌ ഗോളിന്‌ മറികടന്ന്‌ അഴ്‌സണൽ ഇംഗ്ലീഷ്‌ പ്രീമിയർ ലീഗിൽ ഒന്നാംസ്ഥാനം തിരിച്ചു പിടിച്ചു. ഏഴ്‌ കളിയിൽ ആറും ജയിച്ച ആഴ്സണലിന് 18 പോയിന്റായി. രണ്ടാമതുള്ള മാഞ്ചസ്റ്റർ സിറ്റിക്ക്‌ 17 പോയിന്റ്‌. വില്യം സാലിബ, ഗബ്രിയേൽ ജെസ്യൂസ്‌, ഫാബിയോ വെയ്‌റ എന്നിവർ അഴ്‌സണലിനായി ലക്ഷ്യംകണ്ടു.
കളിയിൽ പകരക്കാരനായി ഇറങ്ങിയ അഴ്‌സണലിന്റെ ഏതൻ എൻവനേരി ഇംഗ്ലീഷ്‌ പ്രീമിയർ ലീഗ്‌ ഫുട്‌ബോൾ കളിക്കുന്ന ഏറ്റവും പ്രായംകുറഞ്ഞ താരമായി.
15 വയസ്സും 181 ദിവസവുമാണ്‌ ഇംഗ്ലണ്ടിൽനിന്നുള്ള മധ്യനിരക്കാരന്റെ പ്രായം. ലിവൾപൂളിന്റെ ഹാർവി എലിയറ്റിന്റെ (16 വയസ്സ്‌) റെക്കോഡ്‌ ആണ് എൻവനേരി തിരുത്തിയത്.
2019ൽ ഫുൾഹാമിനെതിരെ ഇറങ്ങുമ്പോൾ 16 വർഷവും 30 ദിവസവുമായിരുന്നു എലിയറ്റിന്റെ പ്രായം.
2007ലാണ് എൻവനേരി ജനിച്ചത്. അഴ്സണലിന്റെ യൂത്ത് ടീമുകൾക്കായി മികവ് കാട്ടിയ താരം പതിനാലാം വയസ്സിൽ ഇംഗ്ലണ്ട് അണ്ടർ 16 നിരയിലും ഇടംപിടിച്ചു.