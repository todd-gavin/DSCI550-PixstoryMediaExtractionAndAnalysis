Nel XVIII secolo erano gli uomini a vestirsi di rosa, perché derivato dal rosso era simbolo di forza; alle donne era associato il blu perché legato al velo della Vergine Maria, i bambini erano vestiti di bianco.
Poi con la grande rinuncia all’abbigliamento da parte della popolazione maschile in favore del classico tre pezzi grigio il rosa è diventato un colore considerato prettamente femminile.
Pierpaolo Piccioli dice: “Ho voluto considerarlo un colore come un altro portando l’attenzione non più sul colore il sé ma sul lavoro creativo che è alla base della moda, i volumi, le silhouette, i tagli e le forme. L’annullamento cromatico consente l’amplificazione della varietà dei corpi, degli atteggiamenti, delle fisicità. Usare un solo colore cambia la percezione di quello che vede il tuo cervello e sei costretto a osservare le superfici, i materiali, i dettagli. Anche i discorsi sull’inclusività perdono consistenza in quest’ottica, resta solo l’autenticità delle persone”.
Della Fall/Winter 2022-23 emerge una modellistica che si avvicina sempre più ai tecnicismi della couture, come nell’orlo dei mantelli che sfiorano il pavimento e nelle silhouette delle cappe, fino ai cappotti con maniche raglan e agli imbottiti impalpabili e scivolati dei monopetti.