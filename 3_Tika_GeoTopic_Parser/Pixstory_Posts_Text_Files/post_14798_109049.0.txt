Il Dipartimento per la Giustizia Minorile e di Comunità del Ministero della Giustizia ha pubblicato un’analisi statistica relativa all’adozione, elaborata analizzando i dati raccolti presso i Tribunali per i minorenni riguardanti procedimenti e provvedimenti in materia di adozione nazionale e internazionale.
I dati si riferiscono al periodo che va dal 2001 al 2021 e offrono un quadro dell’andamento delle adozioni nazionali e internazionali, specificando il numero di minori che hanno trovato una famiglia e confrontandolo con il numero di coppie che si sono rese disponibili all'accoglienza. All’interno dei dati pubblicati dal Ministero, si evidenzia l’andamento delle domande per l’adozione internazionale, che tornano a crescere dopo 18 anni sostanzialmente consecutivi di calo.
A partire dal 2004, anno in cui si è raggiunto il numero massimo di 8.274 richieste, negli anni successivi si è assistito a una progressiva diminuzione (salvo una lieve inversione di tendenza nel 2010 rispetto al 2009) fino a precipitare a quota 1.920 delle domande presentate nel 2020. 
Nel 2021, finalmente, si torna a vedere un incremento rispetto all’anno precedente con 120 domande in più.