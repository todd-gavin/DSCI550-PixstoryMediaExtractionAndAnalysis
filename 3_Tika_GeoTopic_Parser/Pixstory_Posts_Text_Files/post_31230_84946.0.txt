Dopo un periodo di pausa, dovuto alla pandemia da Covid-19, torna finalmente la Biblioteca Vivente a Palermo con un progetto dell’organizzazione umanitaria HRYO, che ha sede proprio nel capoluogo.
La Biblioteca Vivente è un metodo innovativo per promuovere il dialogo, ridurre i pregiudizi e favorire la comprensione reciproca in modo positivo e divertente, attraverso la narrazione di storie di vita. Ogni persona è infatti una storia, scritta giorno dopo giorno e segnata da innumerevoli esperienze. Durante quest’evento, gli operatori di HRYO si occuperanno di dare voce a queste storie, pubblicandole e prestandole ai lettori. Il presupposto è la volontà di sfidare gli stereotipi e i pregiudizi. L’appuntamento è fissato per domenica 6 marzo dalle 16 alle 19 allo Stato Brado, circolo Arci in piazzetta Resuttano 4, a Palermo.
Ci sarà un angolo nella libreria dove i libri e i lettori potranno prendere un caffè o rilassarsi mentre aspettano il proprio turno. I lettori troveranno pure delle persone-dizionario, nel caso in cui sia necessario tradurre da una lingua a un’altra.
Una volta scelto il libro e iniziata la conversazione, sarà il momento di immergersi in un’esistenza diversa, accompagnati dalla voce di chi la vive, chiarire dubbi, condividere storie e soprattutto imparare dall’altro e decostruire pregiudizi.
Per prendere parte all’evento è importante compilare il form che si trova all’indirizzo
https://forms.gle/o395K1rNYmnhrADA6. Contattare Antonella Folgheretti 3297408592,
afolgheretti@gmail.com