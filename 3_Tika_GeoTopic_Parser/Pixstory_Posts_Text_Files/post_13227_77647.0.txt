یکی از راههای نگاه کردن به فرهنگ های مختلف این است که ببینیم یک فرهنگ چه اندازه پرواپیشگی را در روح و روان مردم نهادینه می سازد. مردم آن فرهنگ چه اندازه با درنگ، تامل و حس مواظبت پیشامد و زندگی می کنند؟ در فرهنگی که مردم نسبت به مسایل خرد و کلان، به حیوانات، گیاهان، اشیا، بستن بند بوت شان و کاروان مورچه ها با پروا برخورد دارند، خود به خود زندگی انسانها نیز در آن عزیز دانسته می شود. پروا پیشگی یک خصلت عمومی است، چنین نیست که در چیزهایی پرواپیشه باشیم اما در چیزهای دیگر نه، بلکه یک رویکرد کلی به زندگی است. 
برعکس پروا پیشگی سبک سری و لاابالی گری است. فرهنگ سبک سرانه قدر و ارزش هیچ چیز را به اندازه لازم باز نمی شناسد. زندگی در آن نیز چیز مبتذل و پیش پا افتاده است. چنین فرهنگی خواری زندگی انسانها را بدبهی می سازد. کشتن، شکنجه، درماندگی و بیچارگی کسی را تکان نمی دهد. همه چیز خوار است و نگاهها خوارکننده و خرد کننده. در کشور ما یک چنین فرهنگ پاگرفته، خوارکنندگی خصلت انسان شده، همانگونه که انداختن اشغال و زباله ها بر سرک ها عام است، خوار ساختن انسانها نیز. 
چگونه می شود ادعای دین داری کرد اما قدسیت زندگی و جهان را از بین برد و نسبت بدان چون تکه های کثیف زباله برخورد کرد؟ در حالی که امر قدسی کارکردش در واقع آوردن پروا، دورنگری و احترام به زندگی بشر بوده است. مقدس ترین چیزها، مثل گروه که با نماد یا توتمی مشخص و ملموس می شده، در واقع مهمترین مصلحت و نیاز حیاتی افراد آن گروه بود، همینگونه زندگی افراد و امور مهم دیگر جمعی مقدس بودند و نگاه کلی به همه هستی قدسی گرایانه بوده است. این یک ترفند قدرت طلبانه متاخر است که بیاییم اساس کار خود را امر قدسی بدانیم اما زندگی را و انسانها را حقیر و بیچاره سازیم، چون اشیای مبتذلی که می شود با سر لگد دورشان انداخت.

صابره مهتر ابراهیمی