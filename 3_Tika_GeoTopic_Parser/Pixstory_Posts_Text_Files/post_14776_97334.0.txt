Picnic all’aria aperta nel weekend del primo maggio con l’iniziativa della Coldiretti nei mercati di Campagna Amica dove verranno offerti consigli per riempire al meglio il tradizionale cestino nel rispetto della tradizione, garantirsi prodotti freschi e di qualità, preparare gustose merende contadine, scegliere la giusta carne per grigliate in sicurezza e comportarsi in modo rispettoso per l’ambiente.
 
L’appuntamento per chi vuole organizzare scampagnate e pranzi al sacco per il weekend della Festa dei Lavoratori è nei mercati contadini di Campagna Amica della Lombardia a partire da sabato 30 aprile dalle ore 9.30 da Milano in via Friuli 10/A: al farmers’ market di Porta Romana sarà allestita un’esposizione con le diverse proposte contadine per un picnic tradizionale, vegetariano o dolce.
 
Sempre sabato 30 aprile appuntamenti anche nei mercati coperti di Campagna Amica a Brescia e a Sondrio con assaggi e idee per le agri-scampagnate. Degustazioni in programma anche a Volta Mantovana (Mantova) in occasione della mostra nazionale dei vini passiti e da meditazione. Consigli e kit per la grigliata perfetta saranno protagonisti a Pavia nei farmers’ market di piazza del Carmine e di via Pastrengo, a Induno Olona (Varese), a Mariano Comense (Como) e a Colorina (Sondrio) nello spazio dei produttori agricoli di Campagna Amica presenti alla fiera zootecnica “AgriValtellina”.
 
Domenica 1 maggio, invece, appuntamento a Bergamo in città alta con i consigli dei produttori Coldiretti e a Sospiro (Cremona) con la possibilità di degustare i prodotti degli agricoltori per un agri-aperitivo al mercato e di richiedere il cestino per il picnic a Km zero.