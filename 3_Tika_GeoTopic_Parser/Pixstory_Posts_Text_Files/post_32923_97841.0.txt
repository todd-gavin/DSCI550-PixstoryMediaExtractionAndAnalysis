Si chiude con due brillanti medaglie di bronzo l'europeo dell'Italia. I terzi posti di Alice Bellandi nei -78kg e di Asya Tavano, a sorpresa, nei +78kg mettono il sigillo a una buona spedizione per l'Italia, che è mancata però di acuti. Nei -78kg la Bellandi ha superato fior di campionesse, come la francese Malonga nei quarti e la tedesca Malzahn nella finalina, purtroppo era stata eliminata in semifinale al golden score per tre shido dall'altra tedesca, Alina Bohem, poi vincitrice della medaglia d'oro. Nei +78kg percorso netto fino alla semifinale della giovanissima Asya Tavano, che si arrende solo alla più esperta israeliana Hershko prima di battere la polacca Wolszczak nella finalina per il bronzo. Oro alla francese Romane Dicko. Delusione per Cristian Parlati, che ha fatto vedere sprazzi di grande judo, ma che ha perso un match tiratissimo con l'ungherese Toth (poi talmente stremato da essere battuto subito sia in semifinale che nella finalina) prima di prendersi la rivincita con il rumeno Cret. Nella finalina, però, Parlati si è arreso al greco Tselidis. Nella stessa categoria, una vittoria e una sconfitta per Gennaro Pirelli, uscito ai quarti con il bronzo azero Mehdiyev. Oro al georgiano Luk Maisuradze. Nelle altre due categorie di giornata, i -100kg e i +100kg maschili, non c'erano italiani in gara. Gli ori sono andati agli olandesi Michael Korrel e Jur Spijkers.