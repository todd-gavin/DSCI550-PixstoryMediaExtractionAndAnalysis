Il giornale La Gazzetta dello Sport ha fatto i calcoli per capire in quali fasce saranno messe le squadre italiane qualificate alla prossima Champions League. La Serie A, al momento, è l’unico campionato europeo in cui si conoscono già le qualificate per la prossima edizione della massima competizione continentale, ossia Milan, Inter, Napoli e Juventus.

Dal testa a testa tra le due milanesi uscirà la squadra campione d’Italia e questa sarà messa in prima fascia insieme alle vincitrici degli altri campionati e quindi Real Madrid, Bayern Monaco, PSG, una tra Manchester City e Liverpool, una portoghese tra Porto e Sporting Lisbona, più le vincenti di Champions League ed Europa League di quest’anno. Se dovesse vincere lo scudetto il Milan, per l’Inter ci sarebbe la terza fascia anche se, ma è poco probabile, potrebbe finire anche in seconda. Al contrario se i nerazzurri si laureassero campioni d’Italia, il Milan sarebbe messo in ultima fascia ambendo alla terza.

Terza fascia anche per il Napoli, mentre la Juventus, al momento quarta in classifica a tre giornate dal termine del campionato, sarebbe messa in seconda fascia in probabile compagnia di Chelsea e Barcellona.