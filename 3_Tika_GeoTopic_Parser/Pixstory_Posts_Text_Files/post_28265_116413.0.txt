È finita e stavolta per davvero. Dopo settimane di polemiche, alla fine la Suzuki ha trovato l’accordo con la Dorna per interrompere il contratto che legava il costruttore nipponico all’azienda che organizza e detiene i diritti della MotoGP. Questo significa che, dunque, non ci sono più dubbi, qualora ce ne fossero mai stati, perl’uscita dalla massima serie motociclistica e dall’EWC, il campionato del mondo endurance a due ruote. Si chiude così ufficialmente una parentesi vincente che ha portato la Suzuki dal suo rientro nelle competizioni nel 2015 fino al vertice della MotoGP con la vittoria del titolo mondiale Piloti ottenuto dallo spagnolo Joan Mir nel 2020. “Suzuki Motor Corporation e Dorna – si legge nella nota diramata dall’azienda – hanno 
raggiunto un accordo per terminare la partecipazione della Suzuki in MotoGP alla fine della stagione 2022. Suzuki concluderà anche la sua partecipazione ufficiale al World Endurance Championship EWC alla fine del 2022. Continueremo a correre in MotoGP ed EWC in questo anno mantenendo il nostro massimo sforzo per vincere le gare restanti”.

Foto: Instagram suzukimotogp