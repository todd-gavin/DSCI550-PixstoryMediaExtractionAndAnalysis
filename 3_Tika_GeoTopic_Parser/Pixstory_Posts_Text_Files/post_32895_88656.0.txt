I tifosi ferraristi sognavano un avvio di mondiale del genere, con Charles Leclerc che scattava dalla pole e che ha battuto sul campo la Red Bull di Max Verstappen, poi riritatosi per un problema tecnico nelle battute finali di gara. Ne ha approfittato Carlos Sainz, terzo per tutta la gara in lotta con Sergio Perez (ritirato anch'esso per problemi tecnici) e poi secondo alle spalle del compagno. Sul podio finisce anche Lewis Hamilton, con una Mercedes in difficoltà ma fortunata nell'approfittare del doppio ritiro della Red Bull. 4° Russell, poi a sorpresa la Haas di Magnussen e la Alfa Romeo di Bottas, due macchine motorizzate Ferrari. Per la rossa si tratta dell'85° doppietta in Formula 1, l'ultima era stata conquistata da Vettel e Leclerc nel 2019 a Singapore.