Dopo aver completato la scorsa settimana il colpo più caro nella storia del mercato invernale, oggi la Juventus ha ufficialmente presentato il nuovo acquisto Dusan Vlahovic in una conferenza stampa tenutasi all'Allianz Stadium.
L'attaccante serbo, al centro dei desideri di molti team europei, ha spiegato così la sua decisione di accettare l'offerta della Juventus: "La scelta è stata facile. Nel DNA di questa società c’è il non mollare mai, giocare fino alla fine, combattere e vincere. Tutte cose che fanno parte della mia mentalità e del mio carattere".
La decisione di Vlahovic di ereditare la maglia numero 7 lasciata libera da Cristiano Ronaldo ha contribuito ad alimentare i paragoni tra lui e il calciatore portoghese. Sulla scelta del numero, però, l'ex calciatore della Fiorentina ha dato una spiegazione molto più semplicistica: "Tutti i numeri alla Juventus sono importantissimi e pesano: il 7 è il più vicino al 9. La cosa più importante è come si scende in campo però, come si lotta per raggiungere tutti gli obiettivi". La maglia numero 9 al momento appartiene ad Alvaro Morata, altro nome al centro di numerose voci di mercato ma che alla fine è rimasto nella rosa della Juventus.
Vlahovic è attualmente il capocannoniere della Serie A con ben 17 gol,  a pari merito con Ciro Immobile.