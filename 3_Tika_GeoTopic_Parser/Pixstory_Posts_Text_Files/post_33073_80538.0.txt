Francesca Lollobrigida sfiora la medaglia di bronzo anche nei 5.000 metri, gara che ha affrontato senza pressioni - come da lei stessa dichiarato alla vigilia - solo in preparazione della mass start del 19 febbraio. L'atleta romana, proveniente dal pattinaggio su rotelle e già argento nei 3.000 metri, non ha sfigurato, tutt'altro, restando ai livelli della medaglia d'oro, l'olandese Schouten, per metà gara, e cedendo solo un po' nel finale. Alla fine l'argento è andato alla canadese Weidemann e il bronzo alla ceca Sablikova, che ha preceduto l'azzurra per meno di un secondo e mezzo. La "Lollo" può comunque consolarsi con il nuovo primato italiano, a testimonianza della splendida prestazione fornita.