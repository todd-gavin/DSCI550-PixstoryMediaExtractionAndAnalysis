Dopo esser stato premiato a Zurigo lo scorso 17 gennaio col “FIFA The Best Player”, Robert Lewandowski è tornato a parlare del Pallone d’Oro e di Lionel Messi, ai canali di Pilka Nozna: «il FIFA The Best conta più del Balon d’Or. Nel premio della FIFA votano i giornalisti, ma anche i capitani e i professionisti. I loro giudizi valutano oggettivamente il valore di ognuno perché sanno quanto valga per noi ogni singola partita, ogni record battuto o ogni infortunio rimediato». Il polacco, infatti, ha stracciato la concorrenza e vinto per la seconda volta consecutiva il prezioso riconoscimento.

Intervistato dal media polacco, poi, si è tolto qualche sassolino dalle scarpe data la mancata assegnazione del Pallone d’Oro. L’attaccante del Bayern Monaco ha concluso dunque parlando di Messi, il quale non lo ha inserito nei tre voti a disposizione per il FIFA Best Player: «Io ho votato Messi per il FIFA The Best perché ho apprezzato quanto ha fatto in questi due anni. Lui ha detto che mi avrebbe votato per il Pallone d’Oro, ma poi non so cosa sia successo. Forse ha cambiato punto di vista? Non lo so, ha preso la sua decisione. Intanto, però, io ho vinto il premio». 

Una frase pungente che anima ancor più le polemiche sorte per il Pallone d’Oro.