In un momento così delicato, il popolo ucraino ha ricevuto l'affetto di tutta la comunità calcistica internazionale. O quasi. Perché c'è chi, invece, ha deciso di non accodarsi ai gesti di solidarietà espressi sinora. Tra questi, ha fatto scalpore la scelta di Aykut Demir, capitano dell'Erzurumspor, club di seconda categoria turca. Il calciatore, a differenza dei suoi compagni di squadra, si è rifiutato di scendere in campo con una maglia con su scritto 'No war'. E al termine della partita, ha spiegato le sue motivazioni: «Ovviamente soffro per quello che sta succedendo in Ucraina, ma mi fa rabbia il fatto che ci si stia mobilitando unicamente perché questo conflitto è esploso in Europa. Ogni giorno persone innocenti muoiono in Medio Oriente. E per quelle vittime, nessuno ha fatto nulla».