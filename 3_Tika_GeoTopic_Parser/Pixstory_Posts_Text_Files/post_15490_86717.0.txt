Nel corso del 2021 sono pervenute all'attenzione della direzione dell'Agenzia regionale emergenza urgenza (Areu) della Lombardia oltre 40 segnalazioni di atti di violenza nei confronti delle équipe di soccorso operanti sul territorio, in crescita rispetto al biennio precedente: nel 2019 e nel 2020 le segnalazioni erano state complessivamente 66. I dati sono stati diffusi da Areu, alla vigilia della prima Giornata nazionale di educazione e prevenzione contro la violenza nei confronti degli operatori sanitari e sociosanitari. Areu ha messo in campo diverse iniziative per la gestione di scenari pericolosi, come il progetto sperimentale, ora in fase di attivazione, che prevede l'utilizzo di 16 bodycam da parte delle équipe di soccorso. La vicepresidente della Lombardia e assessore al Welfare, Letizia Moratti, ha espresso "particolare attenzione verso gli operatori del soccorso, in gran parte dei casi volontari, che con spirito di sacrificio e dedizione si dedicano quotidianamente a interventi di emergenza urgenza", raccomandando "grande riconoscenza e rispetto a questi nostri eroi del soccorso. Ricordiamocene tutto l’anno e non solo domani nella giornata a loro dedicata".