Vigilia di campionato per la Juventus, impegnata venerdì sera sul campo di un Genoa alla disperata ricerca di punti per provare a raggiungere la zona salvezza. I bianconeri sono ormai sicuri di arrivare fra le prime quattro e all'orizzonte hanno la finale di Coppa Italia da giocare mercoledì 11 contro l'Inter. La concentrazione sembra dunque tutta rivolta al match che potrebbe permettere ai bianconeri di chiudere l'ennesima stagione con almeno un trofeo in bacheca, ma Massimiliano Allegri nella conferenza stampa di oggi ha specificato che i suoi non prenderanno sottogamba l'impegno di Marassi: "Mancano tre partite alla fine e dobbiamo fare più punti possibili. Abbiamo raggiunto l’obiettivo minimo che era la Champions e siamo contenti, ora dobbiamo preparare la finale di Coppa Italia. Domani andrà in campo la formazione migliore". A proposito di formazione, l'allenatore toscano ha dato qualche anticipazione sui giocatori che vedremo in campo: "Vi dico subito che Danilo riposerà, gli ho dato qualche giorno di riposo. Pellegrini ha la caviglia in disordine e non sarà a disposizione. Rientreranno Cuadrado e De Sciglio. Bisogna fare risultati positivi perché aiutano a preparare meglio allenamenti e partite".