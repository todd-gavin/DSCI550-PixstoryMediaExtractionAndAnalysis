Kim Jones, direttore creativo di Dior Homme, per la realizzazione della collezione Autunno/Inverno 2022-2023 è entrato negli archivi della maison.
«Mi sono calato negli archivi, nella purezza del debutto della Maison, nel suo slancio originale. Siamo capitati sulle prime collezioni e ci siamo concentrati sulla loro architettura, utilizzandone gli elementi e trasformandoli quasi istintivamente in moderni capi maschili, sempre con la stessa gioia di vivere che è il vero centro delle creazioni di Monsieur Dior» 
Dialogando con il suo illustre predecessore riprende i codici della maison e li modernizza: la Bar Jacket femminile, stretta e strutturata in vita, la ritroviamo con segni di gesso e impunture. 
I maglioni vengono ricamati a mano con piccoli mughetti, si susseguono cappe leopardate e i soprabiti si allungano tanto da avere uno strascico laterale.
Da questo dialogo che supera spazio e tempo tra i due creativi fuoriesce un uomo dallo stile ricercato ma understated, che preferisce curare i dettagli (magari un basco di Stephen Jones) piuttosto di indossare un completo stantio.