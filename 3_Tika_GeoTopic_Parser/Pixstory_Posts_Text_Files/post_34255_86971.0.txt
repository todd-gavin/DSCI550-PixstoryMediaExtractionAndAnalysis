Incredibile quanto accaduto al Santiago Bernabeu di Madrid. Nella partita delle stelle, la più brillante - ancora una volta - risulta essere Karim Benzema. Nel ritorno dell’ottavo di finale di Champions League, infatti, è il francese a ribaltare il risultato dell’andata e a trascinare i Blancos ai quarti. 

La partita era iniziata come, in realtà, era finita l’andata: gol di Kylian Mbappé e parigini ad un passo dal passaggio del turno. Il classe ‘98 ha mostrato, ancora una volta, la sua incisività nelle partite difficili, battendo Courtois sull’assist in profondità di Neymar. Nelle sue prime 266 partite da professionista coi club, Mbappé ha partecipato a ben 266 azioni da gol: 82 assist e 184 gol. Numeri da capogiro.

Proprio come quelli di Karim The Dream che al secondo tempo rifila una tripletta nel giro di 16 minuti: dal 61’ al 77’, infatti, il numero 9 stende il PSG, diventando a 34 anni e 80 giorni il calciatore più anziano a realizzare tre reti nella stessa partita di Champions League, superando Olivier Giroud. 

Una tripletta decisiva che rende Benzema il 3° miglior marcatore nella storia del Real Madrid, con 309 reti, superando così Di Stefano fermo a 308. 

Crediti foto: Twitter Real Madrid