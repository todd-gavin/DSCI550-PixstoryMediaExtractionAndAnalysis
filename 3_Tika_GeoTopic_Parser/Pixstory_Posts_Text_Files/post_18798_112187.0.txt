Agli ottavi di finale di Wimbledon c'è in programma una sfida tra due tennisti così giovani e promettenti che potrebbero rivaleggiarsi per i prossimi 15 anni almeno. Il classe 2001 Jannik Sinner domenica sfiderà Carlos Alcaraz in un match assolutamente da non perdere. 

Sinner fino a ora ha disputato un torneo di Wimbledon con i fiocchi. Poteva uscire già al primo turno visto che il sorteggio gli aveva messo di fronte Stan Wawrinka, ma lo ha battuto in quattro set. Stesso risultato al secondo turno contro Mikael Ymer. Al terzo turno l'avversario sembrava ancora più tosto - il super veterano John Isner - e invece è riuscito a passare in tre set (6-4, 7-6, 6-3) rischiando solo qualcosa nel secondo alla fine vinto al tie-break.

Agli ottavi quindi ci sarà la "sfida del futuro". Un 2001 contro un 2003, due giocatori che nonostante la giovanissima età hanno maturato già un'esperienza invidiabile e si sono messi in mostra come se fossero veterani. Invece si tratta di due ventenni. E domani potrebbe scriversi un pezzo di storia.