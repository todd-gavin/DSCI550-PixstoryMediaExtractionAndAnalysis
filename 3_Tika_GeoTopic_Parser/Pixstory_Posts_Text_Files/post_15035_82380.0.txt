Il carcinoma mammario è sempre più diffuso, ma crescono le opportunità di cura e guarigione grazie ad un “armamentario terapeutico” che si arricchisce. In totale, le pazienti che vivono in Italia con una diagnosi di tumore al seno sono 834.200 (16mila solo nella Regione Friuli-Venezia Giulia). L’88% è vivo a cinque anni dal riscontro della patologia e nella gran parte dei casi può essere raggiunta la guarigione. Merito dei progressi diagnostico-terapeutici che hanno permesso di ottenere risultati importanti anche nelle forme più aggressive della malattia. È quanto è emerso ieri sera nel webinar “Dalla parte delle donne: Focus sul Carcinoma Mammario”. E’ una patologia emblematica del progresso a cui abbiamo assistito negli ultimi anni in oncologia – afferma il prof. Fabio Puglisi, Direttore del Dipartimento di Oncologia Medica presso l’IRCCS CRO di Aviano e Responsabile Scientifico del Convegno-. Stiamo vivendo un’era in cui l’evoluzione scientifica risulta estremamente rapida e in continua evoluzione. C’è quindi la necessità di districarsi in una situazione più favorevole per i pazienti ma anche con maggiori complessità da gestire. Oggi riusciamo ad avere molte più informazioni biologiche sui vari sottotipi di carcinomi e si aprono così nuove strade per lo sviluppo dei farmaci. È molto importante la ricerca traslazionale e perciò la stretta collaborazione tra i vari specialisti e anche tra i clinici e gli oncologi sperimentali. Si stanno poi affacciando strategie innovative sulle quali è fondamentale investire risorse per implementare le possibilità di guarigione. È questo il caso della biopsia liquida, una procedura non invasiva che ci permette una diagnosi più precisa della natura molecolare del carcinoma attraverso l’identificazione di alterazioni presenti nel DNA. Grazie al progresso della tecnologia un’ulteriore risorsa è l’intelligenza artificiale che, se utilizzata in oncologia, può darci un quid in più per raggiungere risultati migliori rispetto anche al passato più recente”. Al convegno di Udine ampio spazio è dedicato ai test genomici che, dopo oltre un anno dall’introduzione nel nostro Paese, sono stati finalmente resi rimborsabili. ‘Da un punto di vista strettamente scientifico i test genomici devono far parte della pratica clinica quotidiana perché presentano degli indubbi vantaggi e consentono di evitare cure inutili” ha concluso il prof. Saverio Cinieri