Un anno fa ha rischiato di far ritorno al Brescia perché non aveva convinto nella sua prima stagione milanista. Ha voluto rischiare, si è ridotto l'ingaggio sensibilmente per provare ad avere una seconda chance e dire che Tonali se l'è presa è riduttivo. Il centrocampista del Milan ha disputato una stagione quasi perfetta, condita da gol pesanti che, è bene dirlo, non sono la sua specialità.

Ora che il primo tricolore è in bacheca è tempo di pensare al futuro. E lui, tifoso milanista doc, si vede non solo in rossonero a vita, ma vorrebbe riportare la squadra a sollevare una Champions League: "Vorrei provare a vincere la Champions con questa maglia. Sarebbe indescrivibile". Sulla festa invece: "Quando vinci cambia tutto, se possibile l’attaccamento alla maglia aumenta. Ero bambino in strada a Sant’Angelo Lodigiano, paese milanista, per la festa da tifoso nel 2011. A Reggio Emilia è stato pazzesco, ma ho realizzato quanto abbiamo fatto solo una volta tornati a Casa Milan: ho letto l’emozione negli occhi della gente intorno a noi, allucinante. Mi sono detto: non prenderò il telefono in mano per video o foto, questi momenti devo viverli e tenerli sempre con me".

Infine, intervistato da Gazzetta, ha parlato di Ibra: "Zlatan dà sicurezza, basta che ci sia. Vederlo seguire la partita in piedi in panchina vale più di mille gesti. Lui decide per sé e per noi, potrebbe starsene nel suo e invece è un campione che pensa prima agli altri: ci ha preso per mano come figli. Spero continui: alza il livello, è determinante in campo e fuori".