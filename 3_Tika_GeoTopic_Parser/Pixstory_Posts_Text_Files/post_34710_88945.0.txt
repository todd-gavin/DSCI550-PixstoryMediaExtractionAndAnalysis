Arrivano buon notizie dall'ospedale di Girona, vicino Barcellona, dove è ricoverato da ieri sera Sonny Colbrelli, il ciclista italiano che ha avuto un malore al termine della prima tappa del giro di Catalunya, dopo un'estenuante volata con il vincitore Michael Matthews. "E' cosciente e si sente bene", fanno sapere dall'ospedale, "Dovrà sottoporsi ad altri test oggi. Tutti i test cardiaci effettuati ieri sera non hanno mostrato segni di preoccupazione o funzionalità compromesse".

Ci saranno nuove visite dunque oggi per capire come mai il Cobra si sia sentito male al termine della gara di ieri.

"Dopo l'ingresso all'Ospedale Universitario di Girona Doctor Josep Trueta, Sonny Colbrelli era cosciente e si sentiva bene", scrive in un comunicato il suo team Bahrain Victorious, "Da allora è stato in contatto con la famiglia e gli amici mentre si riprendeva in ospedale. Sonny sarà sottoposto oggi a ulteriori esami per scoprire la causa dell'incidente di ieri. Tutti i test cardiaci effettuati ieri sera non hanno mostrato segni di preoccupazione o funzionalità compromesse".