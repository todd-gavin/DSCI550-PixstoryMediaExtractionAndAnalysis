Doveva essere la partita che avrebbe potuto garantire il sorpasso ai cugini del Milan. E invece il recupero del match di Serie A al Dall’Ara si è rivelato una caporetto per l’Inter: i nerazzurri hanno infatti perso per 2-1 contro i padroni di casa del Bologna, restando così a -2 dai rossoneri a quattro partite dalla fine del campionato. Dopo il gol dell’illusorio vantaggio di Ivan Perisic (al 3° minuto del primo tempo), è arrivato il pareggio di Arnautovic (28esimo) e la rete del definitivo 2-1 segnata da Nicola Sansone all’81esimo, anche grazie a una papera del portiere Radu, sostituto di Handanovic a cui era stato concesso un turno di riposo. Gli altri due recuperi hanno registrato il clamoroso 0-4 dell’Udinese in casa della Fiorentina e il pirotecnico 4-4 di Atalanta-Torino. La Serie A torna in campo nel weekend del 1° maggio per la 35esima giornata del campionato. 

Foto: Instagram inter