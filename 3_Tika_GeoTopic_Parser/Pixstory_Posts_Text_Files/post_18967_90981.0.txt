Tragedia in Nigeria dove, al termine della partita valida per le qualificazioni ai Mondiali di Qatar 2022 tra la nazionale di casa e il Ghana, Joseph Kabungo, medico antidoping della Fifa, ha perso la vita. L'uomo è morto in seguito ai disordini scoppiati a fine gara quando i tifosi nigeriani, delusi per l'eliminazione dal prossimo Mondiale, hanno invaso il campo di gioco dello stadio di Abuja.

"Piangiamo la scomparsa del nostro ufficiale medico Caf/Fifa, il dottor Joseph Kabungo, che era in servizio come ufficiale antidoping nella partita di martedì che ha coinvolto Nigeria e Ghana", ha scritto la Federcalcio dello Zambia in una nota, "e porgiamo le nostre più sincere condoglianze alla famiglia del dottor Kabungo e alla famiglia del football. Prendiamo atto che è troppo presto per soffermarsi sulle cause della sua morte, aspetteremo il rapporto completo di Caf e Fifa su ciò che è esattamente accaduto".

Per la cronaca, la partita era terminata 1-1, risultato che non è bastato alla Nigeria per accedere alla fase finale del Mondiale in Qatar.