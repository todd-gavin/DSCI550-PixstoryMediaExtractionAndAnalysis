Max Verstappen ha dominato la Sprint Race del GP Austria. L'olandese ha tenuto dietro Charles Leclerc al via e poi ha approfittato dell'acceso duello tra il monegasco e Carlos Sainz per allungare sulle Ferrari, costruendosi un margine di sicurezza. La sfida tra le Rosse è andata a Leclerc, non senza qualche rischio di troppo. Ai piedi del podio il solito George Russell che precede Sergio Perez, risalito al quinto posto dopo la retrocessione sulla griglia di partenza ricevuta ieri. Sesto Esteban Ocon, settimo Kevin Magnuessen e ottavo Lewis Hamilton. Sabato complicato per il britannico, protagonista involontario di un contatto al via con Pierre Gasly e poi impegnato in una dura battaglia con Mick Schumacher, il quale ha poi concluso al nono posto. Domani il GP Austria scatterà ricalcando le posizioni d'arrivo della Sprint Race, tranne Valtteri Bottas che da decimo scala in fondo per sostituzione della Power Unit. Accanto a lui Fernando Alonso, che oggi non ha preso il via per un problema tecnico alla sua Alpine.