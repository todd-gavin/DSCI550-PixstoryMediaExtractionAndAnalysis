Al 69esimo dell'anticipo di Bundesliga, nella serata di ieri, il Bochum stava perdendo 2-0 contro il Borussia Mönchengladbach. A poco più di 20 minuti dalla fine però è arrivato il triplice fischio dell'arbitro perché uno dei due guardalinee è stato colpito da un bicchiere di birra lanciato da un tifoso della squadra di casa deluso per il risultato. Dopo un rapido consulto con il suo assistente che intanto si era accasciato, il direttore di gara ha deciso di sospendere il match.

E' molto probabile che quanto successo al Vonovia Ruhrstadion abbia conseguenze, prima tra tutte la sconfitta a tavolino per 3-0 per il Bochum. "È davvero un peccato non riuscire a finire questa partita considerando che era la prima volta che tornavamo davanti a 25 mila spettatori", ha commentato Sebastian Schindzielorz, il direttore sportivo del Bochum, "Non è accettabile, dobbiamo scusarsi in tutte le forme per quanto successo". Parole dure anche da parte del vice allenatore del Bochum, Markus Gellhaus: "Prima di tutto ci dobbiamo scusare. È imbarazzante e inaccettabile. È triste che una partita debba essere interrotta in questo modo perché è successo qualcosa del genere. Auguro al guardalinee di tornare in forma il prima possibile".