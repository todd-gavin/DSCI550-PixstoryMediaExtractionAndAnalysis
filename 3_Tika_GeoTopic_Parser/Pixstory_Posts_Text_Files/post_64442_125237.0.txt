അബ്ദുൾ സലിം ഈ.കെ

"മൂസാക്കയുടെ മകനാണത് "
ഏത് മൂസാക്ക?

ഇന്ത്യൻ പ്രധാനമന്ത്രിയുടെയോ കേരളാ മുഖ്യമന്ത്രിയുടെയോ പേരറിയില്ലാ എന്ന് പറഞ്ഞാൽ എങ്ങനെയിരിക്കും !
അത് കേൾക്കുന്ന ഭാവപ്പകർച്ചയോടെയാണ് അയാളെന്നെ നോക്കിയത്.

"അറക്കൽ മൂസ"
ഞാനൊന്നുകൂടി ആ വയോധികന്റെ അടുത്തേക്ക് ചേർന്നിരുന്നു.

മൂന്ന് പതിറ്റാണ്ട് മുമ്പാണ് സംഭവം.
കോഴിക്കോട്  കോർപ്പറേഷൻ സ്റ്റേഡിയത്തിൽ നടക്കുന്ന സേട്ട് നാഗ്ജി ഫുട്ബോൾ. ഐ.എം.വിജയൻ ആദ്യമായി ഇന്ത്യൻ ജഴ്സി അണിഞ്ഞ ടൂർണമെന്റ്.
ജൂനിയർഇന്ത്യ എന്ന പേരിൽ 23  വയസ്സിന് താഴെയുള്ളവരുടെ ഇന്ത്യൻ ടീം മോഹൻ ബഗാനുമായി സെമി ഫൈനൽ മൽസരം കളിക്കുന്നു.

എന്റെ അയൽനാട്ടുകാരൻ കോടഞ്ചേരി സ്വദേശി മാത്യു വർഗ്ഗീസ് ക്യാപ്റ്റനായ ടീമിൽ വിജയനു പുറമെ കോഴിക്കോട്ടുകാരൻ  യാഷിൻ റഹ്മാൻ, ഗോൾകീപ്പർ കെ.വി ശിവദാസ് പാലക്കാട്ടുകാരൻ ഖലീലുറഹ്മാൻ തുടങ്ങി നിരവധി പേരുണ്ട് മലയാളികൾ.

വിക്കിയിൽ കളിക്കാരുടെ പ്രൊഫൈൽ തപ്പിയെടുക്കാവുന്ന കാലമല്ല. അത് കൊണ്ടു തന്നെ ഗ്യാലറിയിൽ  കളി കാണാനെത്തിയ പ്രായമായവരാണ് അന്നത്തെ ഞങ്ങളുടെ സെർച്ച് എഞ്ചിനുകൾ. 

അങ്ങനെ 1955 ലെ
നാഗ്ജിയിൽ പ്രസിദ്ധരായ കറാച്ചി കിക്കേർസിനെതിരായ ഫൈനലിൽ വീറോടെ പൊരുതിയ കണ്ണൂർ ജിംഖാനയുടെ പാലക്കാട്ടുകാരൻ അറക്കൽ മൂസയുടെ കാൽപ്പന്തുപെരുമ അദ്ദേഹത്തിന്റെ കളി നേരിട്ടു കണ്ട ഒരാളിൽ നിന്ന് ആദ്യമായികേട്ടു. 

ആ കളി കണ്ട് മുഹമ്മദൻസ് സ്പോർട്ടിംഗ് കൽക്കത്തയിലേക്ക് റാഞ്ചിയ മൂസ 1959 ൽ ബോംബയിൽ
റോവേർസ് കപ്പിൽ ഈസ്റ്റ് ബംഗാളിനെതിരെ ഹാട്രിക് അടിച്ച് മുഹമ്മദൻസിനെ ചാമ്പ്യൻമാരാക്കി.

മലയാളി താരങ്ങളോട് കൽക്കത്തൻ ക്ലബ്ബുകൾക്കുള്ള പ്രത്യേക മുഹബ്ബത്ത് ഒന്ന് കൂടി ഊട്ടി ഉറപ്പിച്ച കഥയും അയാളെന്നോട് ആവശത്തോടെ പറഞ്ഞു. 

ആദ്യ ദിനം ഗോൾ രഹിത സമനിലയിൽ പിരിഞ്ഞ മൽസരം രണ്ടാം ദിനം മൂസയുടെ ഹാട്രിക്കോടെ ഒന്നിനെതിരെ മൂന്ന് ഗോളിന് മുഹമ്മദൻസ് ജയിക്കുകയാണ്. നമുക്കൂഹിക്കാനാവും കുപ്രസിദ്ധമായ കൽക്കത്ത ഫുട്ബോൾ വൈര്യത്തിനിടയിൽ ആ മലയാളി ഫുട്ബോളറുടെ താരമൂല്യം.

ചില മണ്ടൻ ചോദ്യങ്ങളിൽ 
നിന്നാണ് ബുദ്ധി തെളിയുന്ന ചില ഉത്തരങ്ങൾ പിറക്കുന്നത് എന്ന് പറയാറുണ്ട്.

ജൂനിയർ ഇന്ത്യൻ ടീമിൽ അറക്കൽ മൂസയുടെ മകൻ ഖലീലു റഹ്മാന്റെ പ്രകടനത്തിൽ ആവേശം പൂണ്ടു നിൽക്കുന്ന ആളോടാണ് എന്റെ ചോദ്യം !
"പ്രസിദ്ധനായ പിതാവിന്റെ പ്രതിഭാധനനായ പുത്രനെ"കുറിച്ച് !

 പാലക്കാട് കോട്ട മൈതാനിയിൽ
തന്റെ പ്രയാണങ്ങൾക്ക് തുടക്കമിട്ട,
കണ്ണൂർ അറക്കൽ രാജവംശത്തിന്റെ പാരമ്പര്യം പേറുന്ന പാലക്കാട് ചക്കാന്തറ കൈകുത്തി പറമ്പ് മൂസ  മുഹമ്മദൻസിനായി ഇന്ത്യയിലെ ഒട്ടുമിക്ക ടൂർണമെന്റുകളിലും ബൂട്ട് കെട്ടി.
1958 മുതൽ, 1960 വരെയായിരുന്നു മുഹമ്മദൻസ് സ്പോർട്ടിംഗിൽ മൂസയുടെ പ്രതാപകാലം.

കളിയിൽ നിന്ന് വിരമിച്ച ശേഷം ഏറെ കാലം പരിശീലക വേഷവുമണിഞ്ഞ് കളിയോടുള്ള ബന്ധം വിടാതെ കാത്തു . അദ്ദേഹത്തിന്റെ പരിശീലനക്കളരിയിൽ നിന്നു തന്നെ കളി പഠിച്ചാണ് മകൻ ഖലീലുറഹ്മാൻ  ബാംഗ്ലൂർ എച്ച്.എ  എല്ലിൽ ജോലി നേടിയതും കർണാടകത്തിലെ അക്കാലത്തെ ഏറ്റവും ജനപ്രീതിയുള്ള കളിക്കാരനായതും ദേശീയ ജഴ്സിയണിഞ്ഞ് ആ ഖ്യാതി ദേശം മുഴുവൻ വ്യാപിപ്പിച്ചതും.

"പ്രതിഭാധനനായ പിതാവിന്റെ പ്രസിദ്ധനായ പുത്രൻ "

ഇന്ന് രാവിലെ പ്രസിദ്ധ കളിയെഴുത്തുകാര ൻ എം.എം. ജാഫർഖാന്റെ ഫോൺ വിളിയിലാണുണർന്നത് .
"മൂസാക്ക മരിച്ചു "

ഏത് മൂസാക്ക ?

ഞാൻ ഇന്നും അതേ ചോദ്യമാവർത്തിച്ചു.

മഞ്ചേരിയിൽ സന്തോഷ് ട്രോഫി നടക്കുമ്പോൾ മലയാളികൾ മറന്നു പോയ ഖലീലിനെക്കുറിച്ച്  വന്ന സ്റ്റോറി ചർച്ച ചെയ്തത് കൊണ്ട് എനിക്ക് തന്നെ ആളെ പെട്ടന്ന് ഓർമ്മ വന്നു. 

ജാഫർഖാനെ പോലെ ഒരാൾഎന്നോട് ചരമവിവരം പറയാൻ ഒരേയൊരു മൂസാക്കയേ ഈ ദുനിയാവിൽ ഉള്ളൂ ! കോട്ടമൈതാനിയിൽ വീശിയടിച്ച
ഫുട്ബോൾ ആവേശത്തിന്റെ പാലക്കാടൻ കാറ്റ് കൽക്കത്തയിലെ മൈതാനങ്ങളിൽകൊടുങ്കാറ്റാക്കി മാറ്റി കൈയ്യടിനേടിയ
അറക്കൽ മൂസ !

പാലക്കാടിന്റെ ഇതിഹാസതാര ത്തിന് പ്രണാമം.!