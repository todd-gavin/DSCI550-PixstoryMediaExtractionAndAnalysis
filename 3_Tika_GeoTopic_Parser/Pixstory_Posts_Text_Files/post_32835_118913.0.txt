Nella giornata delle tre finali azzurre, dopo la sconfitta di Berrettini a Gstaad e il trionfo di Musetti ad Amburgo, arriva nella tarda e calda serata palermitana la bandiera bianca di Lucia Bronzetti, che cede 6-2 6-2 alla più esperta romena Irina Camelia Begu. Sfugge il primo trionfo WTA per la Bronzetti che, però, si consola guadagnando 13 posizioni WTA salendo al n.65 e diventando la quarta italiana dopo Martina Trevisan (n.24), Camila Giorgi (n.29) e Jasmine Paolini (n.58).