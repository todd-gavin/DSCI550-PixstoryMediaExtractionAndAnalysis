Giornata memorabile al Tour de France. Il tappone alpino con arrivo al Col du Granon, quota 2413 metri, ha visto andare in scena la prima vera crisi della maglia gialla Tadej Pogacar. Lo sloveno ha pagato il forcing della Jumbo-Visma, per la quale si è sacrificato al gioco di squadra addirittura Primoz Roglic, e non ha saputo rispondere all'attacco deciso portato da Jonas Vingegaard a 4,6 km dal traguardo. Il danese è andato via con una progressione imperiosa, recuperando e staccando Nairo Quintana e Romain Bardet - rispettivamente secondo e terzo al traguardo - che avevano già provato degli attacchi in precedenza. Buona la prova di Gerraint Thomas che è salito del suo passo chiudendo quarto, mentre Pogacar è andato sempre più in crisi, venendo raggiunto e superato anche da David Gaudu e Adam Yates e arrivando al traguardo settimo a ben 2'52 dal danese. Vingegaard è anche la nuova maglia gialla, con 2'16 su Bardet e 2'26" su Pogacar. E domani altra salita impegnativa, con l'arrivo all'Alpe d'Huez nel giorno della festa nazionale francese.