L’industria dell’alta moda supera le frontiere del lusso, imbarcandosi nel mondo della ristorazione più esclusiva e raffinata.
Gli esempi di questo fenomeno sempre più ricorrente sono molteplici:  a partire dal più recente, ossia il nuovo cafè romano by Hugo Boss, associato allo storico bar-pasticceria Vitti in piazza San Lorenzo in Lucina, poco distante dallo store del marchio tedesco: in questo modo moda, food e lifestyle si possono incontrare sulla stessa strada, offrendo al consumatore un’esperienza completa.
Dior ha da poco ristrutturato lo storico indirizzo parigino al 30 di Avenue Montaigne inaugurando un ristorante haute couture.
Conosciamo bene i successi del gruppo Prada, proprietario del Bar Luce e della storica Pasticceria Marchesi che sta aprendo un nuovo locale in Toscana. A Firenze vi è anche l’osteria di Gucci dove Massimo Bottura delizia i clienti da ormai 4 anni.