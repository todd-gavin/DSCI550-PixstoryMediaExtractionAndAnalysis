Niccolò Fabi annuncia l’uscita di “Andare oltre”, la nuova canzone pubblicata da BMG, in arrivo il 2 settembre, a distanza di un mese dal concerto unico che si terrà il 2 ottobre all’Arena di Verona.
 
“Andare oltre” vuole accompagnare il pubblico all’inizio di un nuovo viaggio musicale che troverà la sua massima espressione durante l’evento del 2 ottobre, occasione unica per festeggiare i 25 anni di parole e musica del cantautore romano.
La cover del brano è un’illustrazione di Shirin Amini.
 
“Andare oltre” segna il ritorno in studio di Niccolò Fabi, a distanza di 3 anni dalla pubblicazione del suo ultimo album di inediti “Tradizione e Tradimento”. Il brano sarà disponibile dal 2 settembre in digitale e sulle piattaforme streaming e verrà presentato live il 2 ottobre all’Arena di Verona.
In quest’occasione per la prima volta Niccolò si esibirà da solo sul palco dell’anfiteatro più antico d’Italia e coinvolgerà l’Orchestra Notturna Clandestina, insieme a cui darà nuova veste ad alcune canzoni del suo repertorio, donando così a sé stesso e al suo pubblico un’esperienza inedita.
 
Il pubblico potrà godersi un momento unico di grande festa e intensità, uno spettacolo speciale – mai realizzato in 25 anni di carriera - in cui il suono orchestrale si alternerà al sound intimo che da sempre contraddistingue il cantautore.
 
I biglietti per il concerto, prodotto e organizzato da Magellano Concerti, sono disponibili nei circuiti di vendita e prevendita abituali (https://www.ticketone.it/artist/niccolo-fabi/).