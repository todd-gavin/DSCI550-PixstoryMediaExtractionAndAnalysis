Dopo la discussa esclusione dagli Australian Open, Novak Djokovic guarda al futuro. In un'intervista alla radio serba, il numero 1 del tennis mondiale ha spiegato di voler giocare ancora a lungo, inseguendo uno dei pochi trofei che ancora gli mancano: l'oro olimpico.
Djokovic, rimasto giù dal podio alle Olimpiadi di Tokyo, ha spiegato: "Una medaglia olimpica, in particolare l’oro, è sempre un grande desiderio. Purtroppo in passato non ho avuto la possibilità di lottare per questo. Ho intenzione di essere a Parigi nel 2024. Ho ripensato spesso al il mio match con Zverev a Tokyo, cercando di capire cosa fosse andato storto".
Nonostante la disavventura di quest'anno, Djokovic ha poi spiegato di voler tornare a giocare anche gli Australian Open: "Nonostante tutto, ho un ottimo legame con l’Australia. I risultati che ho avuto in passato a Melbourne dimostrano come mi sento quando ci vado. Tutto quello che è successo quest’anno è stato del tutto inaspettato. Sarà difficile da dimenticare, ma voglio tornare in Australia in futuro e giocare di nuovo alla Rod Laver Arena".