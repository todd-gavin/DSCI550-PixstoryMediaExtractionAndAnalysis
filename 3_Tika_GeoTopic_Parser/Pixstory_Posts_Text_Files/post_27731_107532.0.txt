I continui sobbalzi sul rettilineo di partenza e arrivo della pista di Baku, moltiplicati per i 51 giri del GP Azerbaijan, hanno messo a dura prova la schiena di Lewis Hamilton. Il sette volte campione F1 non ha nascosto il dolore fisico, tanto che le immagini delle sue difficoltà a scendere dalla Mercedes al termine del GP di domenica scorsa hanno fatto il giro del mondo. E lo stesso Toto Wolff, nelle interviste di rito del post gara non ha nascosto di avere dei dubbi circa la possibilità che il 37enne possa normalmente essere in pista in Canada. Hamilton ha affidato al suo account Instagram i propri pensieri. “Il prossimo weekend ci sarò – ha 
postato Lewis in una storia – non mi perderei il GP del Canada per niente al mondo. In gara è stata durissima e ho avuto anche dei problemi a dormire, ma mi sono svegliato con sensazioni positive. La mia schiena è un po’ ammaccata, ma per fortuna non è niente di serio”. I tifosi del sette volte iridato possono stare tranquilli. 

Foto: Instagram lewishamilton