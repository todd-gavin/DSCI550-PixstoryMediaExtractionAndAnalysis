Samir Handanovic ha firmato il rinnovo del contratto con l'Inter per un'altra stagione. Ad annunciarlo è lo stesso club che così mette fine a quelle voci (ormai poche) che lo davano per partente. Il matrimonio prosegue dunque a dieci anni esatti dall'arrivo del portiere a Milano. "Sono molto contento e orgoglioso di essere capitano e giocatore dell'Inter", ha detto Handanovic, "per me è un privilegio che continua. Dieci anni fa sono arrivato in un top club e sono ancora in un top club".

Da giovane estremo difensore, Handanovic è diventato uno dei leader dei nerazzurri, oltre che il capitano. Diversi i trofei vinti a Milano, gli ultimi due lo scorso anno con la Supercoppa italiana e la Coppa Italia. "Chi gioca per l'Inter ha sempre tanta voglia di vincere, perché la storia di questo Club insegna che qui si gioca per i titoli. Siamo qui per questo: lo spieghiamo sempre anche ai nuovi giocatori, noi vogliamo competere e vincere titoli".