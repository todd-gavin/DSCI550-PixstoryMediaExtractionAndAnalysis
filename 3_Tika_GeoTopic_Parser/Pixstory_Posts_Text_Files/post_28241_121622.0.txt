Chi pensava che la Formula 1 sarebbe andata in vacanza quasi in silenzio, dopo la scorpacciata di GP di luglio, si sbagliava di grosso. Nel paddock diffuso della pausa d’agosto impazza infatti una polemica dagli scenari a dir poco clamorosi: dopo l’annuncio dell’arrivo di Oscar Piastri in Alpine per sostituire, a partire dal 2023, il 
partente Fernando Alonso, è stato lo stesso diretto interessato a smentire sui social il comunicato ufficiale della scuderia con base a Enstone. Certo una figuraccia per la scuderia transalpina, che in un sol colpo perde il suo campione esperto Fernando Alonso – al quale era stato offerto un rinnovo di un solo anno proprio per scaldare il sedile per Piastri – e la giovane star del futuro. Gli scenari di mercato sembrano dunque avvicinare Alpine a un clamoroso ritorno di Daniel Ricciardo, che aveva già bocciato il team nel 2020 prima di annunciare 
il suo approdo in McLaren. Proprio la scuderia di Woking dovrebbe essere, invece, la destinazione di Piastri, che formerà con Lando Norris una coppia giovanissima e di sicuro talento.

Foto: Instagram alpinef1team