Quasi sicuramente è lei, la Rossa dei sogni. Un'immagine della Ferrari F1-75 che sarà presentata domani alle ore 14 italiane da Maranello, è stata pubblicata su internet in anticipo. Non si tratta di un render ma di una foto probabilmente scattata da qualcuno all'interno della Scuderia e poi finita per sbaglio online che è rimbalzata subito sugli account di milioni di persone. Da Maranello non smentiscono e pubblicano, nel frattempo, un video della reazione che hanno avuto i due piloti, Charles Leclerc e Carlos Sainz, alla vista del loro nuovo bolide, l'auto che dovrebbe riportare in vetta al mondo la Scuderia più vincente della storia della Formula 1, da troppo tempo (13 anni) a secco di successi iridati.