Sulle mura dell’edificio del Pirelli Hangar Bicocca, si può trovare Efêmero, primo intervento del programma “Outside the Cube”, dedicato alla Street Art e alle forme d’arte legate al contesto urbano e pubblico. In occasione dell’edizione inaugurale nell’aprile 2016, OSGEMEOS, “i gemelli”, hanno presentato il loro primo grande murale in Italia. Prendendo ispirazione dalla storia dell’edificio di Pirelli HangarBicocca, dove nel secolo scorso si fabbricavano locomotive di treni, e dalla vicinanza della linea ferroviaria che corre parallela, Efêmero ricrea in scala monumentale la silhouette di un vagone metropolitano che proietta il contesto locale in un viaggio immaginario. In realtà, più che dalla funzione e dalla storia dell’edificio, gli Osgemeos si sono  lasciati trasportare dalla forma che ricorda proprio quella dei vagoni della metropolitana milanese. «I vostri treni hanno un design vintage che ci piace molto e che ci è subito venuto in mente guardando questa architettura. La parte più difficile è stata gestire la figura del ragazzo, metterla in prospettiva e darle profondità» (fonte milano.corriere della sera).