Compie 50 anni “il Padrino”, il film di Francis Ford Coppola, che ottenne 10 nomination e tre Oscar.Tragedia, melodramma, gangster movie e allo stesso tempo profondissima analisi antropologica dei legami nelle famiglie e di come i rapporti che dovrebbero essere i più semplici e naturali in realtà condizionino il destino dei singoli.
Il film, tratto dal volume di Mario Puzo, ha ottenuto un successo planetario di critica, tanto che l’American Film Institute lo ha portato al secondo posto della classifica dei 100 migliori film di sempre, dietro solo al leggendario Quarto potere di Orson Welles, e anche di pubblico, perché ha incassato nel mondo oltre un miliardo di dollari e in Italia è rimasto il maggior incasso di sempre fino all’arrivo di Avatar nel 2009. E pensare che Puzo, contro la volontà del suo agente, vendette i diritti del proprio bestseller per 80mila dollari, perché era pieno di debiti di gioco.