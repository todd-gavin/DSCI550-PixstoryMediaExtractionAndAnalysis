Sono gemelli, entrambi affetti da distrofia muscolare. Li hanno operati nella stessa giornata i professionisti della Chirurgia Toracica e della Cardiologia dell’ospedale di Mantova, tramite il posizionamento di un defibrillatore che previene la morte improvvisa per arresto cardiaco. Un rischio previsto per la patologia di cui sono portatori. Pochi giorni fa l’intervento per i due pazienti, Fabio e Luca Toniolo, 35 anni, in arrivo dalla provincia di Venezia.  

“La famiglia si è rivolta a noi, perché in questo ambito il Carlo Poma è oggi un punto di riferimento per le casistiche più complesse e delicate, per i malati più fragili”, spiega il direttore della Chirurgia Toracica Andrea Droghetti, che negli ultimi anni ha sviluppato a Mantova trattamenti chirurgici mini-invasivi ultraspecializzati per lo scompenso cardiaco e appunto per la prevenzione di morte improvvisa.