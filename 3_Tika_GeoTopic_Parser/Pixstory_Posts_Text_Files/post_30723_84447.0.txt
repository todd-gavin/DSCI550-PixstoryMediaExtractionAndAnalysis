La prima serie di sanzioni decise dalla FIFA nei confronti della Russia erano state giudicate troppo blande e oggi il massimo organo del calcio mondiale ha ratificato, in un comunicato congiunto con la UEFA, di aver sospeso la nazionale russa dagli spareggi per il Mondiale in Qatar, così come i club russi da tutte le coppe europee. "I presidenti di Fifa e Uefa sperano che la situazione in Ucraina migliori in modo significativo e rapido in modo che il calcio possa nuovamente essere un vettore di unità e pace tra i popoli" si legge nel comunicato.
L'Unione calcistica russa ha reagito bollando la decisione come discriminatoria, mentre la Uefa ha aggiunto di aver interrotto ogni contratto di sponsorizzazione con la società Gazprom.
Decisione analoga è stata presa dall'Eurolega di basket: i club russi sono stati sospesi dalla massima competizione continentale di basket e anche dall'Eurocup.