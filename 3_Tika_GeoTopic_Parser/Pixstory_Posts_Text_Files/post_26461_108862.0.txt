"Sono i canoni, i pezzi classici - chiosa Armani - messi in maniera inconsueta e assortiti tra loro in modo altrettanto inconsueto perché è vero che è bello vedere un uomo vestito bene, con abiti rassicuranti, ma è altrettanto bello vedere un'evoluzione della moda. Ben venga il classico, che ho sempre fatto, ma anche le novità". Ed ecco quindi una collezione che si accende di colori speciali, dalla sinfonia dei blu ai bagliori dorati delle sabbie che fanno da cornice alla sfilata, dal viola al verde, e a nuovi abbinamenti che suggeriscono modi inediti di portare anche il classico blazer. Ci sono le camicie portate fuori, con nonchalance estiva, ma con la giacca e la cravatta, le bluse a piccoli motivi grafici che si accoppiano alle giacche con i profili negli stessi toni, i cappellini senza visiera, le scarpe tipo espadrillas per "recuperare un modo di muoversi con aria disinvolta e rilassata". Tutto "è nuovo ed è diverso", ma soprattutto - sottolinea Armani - "è accettabile, una cosa che credo tutti vogliamo in questo momento: qualcosa di credibile e rassicurante".