"Ciao a tutti, grazie moltissime per i vostri messaggi affettuosi.

Li ho molto apprezzati.

Sono dispiaciuto per l'inconveniente degli show annullati, ma martedì saremo sul palco a Milano, ci vediamo lì". Mick Jagger, rimessosi dopo la positività al Covid che ha costretto i Rolling Stones a saltare due date del tour (Amsterdam - riprogrammata al 7 luglio - e Berna - cancellata), in un videomessaggio ai fan sulle sue pagine social dà appuntamento a San Siro per oggi.

Sulle pagine della band sono state pubblicate ieri le immagine del palco di Milano in fase di allestimento. "Le maestranze sono impegnate ad allestire il palco sotto il glorioso sole italiano, non vediamo l'ora di vedervi allo stadio San Siro domani sera!", è il messaggio che accompagna gli scatti.