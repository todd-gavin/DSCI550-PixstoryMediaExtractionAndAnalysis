Una raccolta di beni di prima necessità per l’Ucraina: è l’iniziativa che si terrà domenica 27 marzo, dalle 10 alle 18, davanti al Memoriale della Shoah. L’evento filantropico nasce per iniziativa di Milo Hasbani, Vicepresidente dell’Ucei (l’Unione delle Comunità Ebraiche Italiane), e di Mario Furlan, fondatore dei City Angels. Hasbani e Furlan hanno coinvolto, Comunità ebraica, Memoriale della Shoah, tre significative associazioni filantropiche dell’ebraismo milanese, l’Ucei e altre nove importanti organizzazioni: i Cavalieri di Malta O.S.J., la Fondazione Arca, l’Anpi, il Comitato M’Impegno, Vieni e Vedi, Linkiesta Club, Cig – Arcigay Milano, l’Unione Islamica Italiana e il Coordinamento dei Comitati Milanesi. Sarà una raccolta mirata: servono alimenti e bibite a lunga conservazione, alimenti per la prima infanzia, farmaci da banco, prodotti per l’igiene personale, torce e pile per la notte, power bank, bicchieri, cucchiai e piatti di carta o di plastica e sacchi per la spazzatura. I prodotti raccolti verranno portati direttamente in Ucraina durante le festività pasquali. La raccolta avrà luogo in piazza Safra, davanti ad un luogo dal fortissimo contenuto morale: il Memoriale della Shoah-Binario 21. Un posto che ricorda una tragedia immane del passato, e che il 27 marzo sarà il punto di riferimento per chi vuole alleviare le sofferenze di chi è vittima dell’attuale tragedia. Alle ore 12 in piazza Safra Milo Hasbani, Mario Furlan e Roberto Jarach, Presidente del Memoriale della Shoah, porteranno il loro saluto e il loro ringraziamento alle associazioni coinvolte e ai milanesi presenti.