Ha pianto Josè Mourinho al termine della finale di Conference League che la sua Roma ha vinto contro il Feyenoord. Per lui adesso sono cinque finali europee vinte in altrettante finali disputate, oltre a essere l'unico allenatore ad aver vinto tutte e tre le competizioni Uefa (Champions, Europa League e Conference).

Una stagione terminata con la Coppa alzata, ma non iniziata così bene. Tante le contestazioni durante l'annata, qualche voce avrebbe voluto anche l'esonero del tecnico portoghese, ma lui è andato avanti a testa bassa e alla fine i risultati sono arrivati.

"Adesso io rimango senza dubbio, anche se arriva qualche voce, io voglio rimanere a Roma, bisogna capire quello che i nostri proprietari vogliono fare nella prossima stagione", ha detto ancora in lacrime Mourinho intervistato da Sky, "Perché abbiamo fatto la storia, ma ci sono le basi per fare grandi cose, dobbiamo programmare il futuro. Questa Coppa rimarrà nella storia della Roma e anche nella mia, ho vinto 5 coppe diverse, questo mi fa sentire un po' vecchio visto che la prima l'ho vinta nel 2003".