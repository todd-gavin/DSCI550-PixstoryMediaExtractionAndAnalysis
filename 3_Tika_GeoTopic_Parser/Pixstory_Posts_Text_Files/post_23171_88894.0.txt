Tra i favoriti all’Oscar come miglior attore e attrice per il 2022, sono ai primi posti nei pronostici Jessica Chastain e Will Smith, due giganti del grande schermo. 

Il trucco pesante, i grandi sorrisi, i vestiti sgargianti, e una personalità che univa coraggio, generosità, fragilità ed inquietudine: la prova camaleontica nei panni della telepredicatrice Tammy Faye Bakker, scomparsa nel 2007 per un tumore a soli 65 anni, travolta dalla fine dell'impero economico/mediatico, costruito insieme al marito Jim Bakker, e annientato da scandali, malversazioni e condanne penali, è il ruolo che potrebbe portare il suo primo Oscar a Jessica Chastain, favorita, per la sua performance in Gli occhi di Tammy Faye di Michael Showalter, nella corsa all'Academy Award come migliore attrice protagonista il 27 marzo 2022.

L'interprete californiana, classe 1977, già candidata nel 2012 fra le attrici non protagoniste per The Help e nel 2013 fra le protagoniste per Zero Dark Thirty, è diventata la 'frontrunner' dopo le vittorie fra gli altri dello Screen Actors Guild Award e del Critics Choice Award

Strada aperta alla conquista dell'Oscar per l'attore protagonista da parte di Will Smith con Una famiglia vincente - King Richard di Reinaldo Marcus Green, dedicato al ruolo di Richard Williams, nel costruire il percorso di trionfi sportivi nel tennis delle figlie, Venus e Serena.

Un biopic progettato per anni, che ha portato all'attore anche la nomination alla statuetta per il miglior film, essendo fra i produttori.

È il favorito per la Notte degli Oscar il 27 marzo. 
L'avversario più accreditato nella cinquina dei protagonisti è Benedict Cumberbatch, qui alla sua seconda candidatura dopo quella per The Imitation game nel 2015, con un altro ruolo inquieto. Quello di Phil Burbank, allevatore misogino e represso in Il potere del cane di Jane Campion, il film più nominato agli Academy 2022, dov'è in corsa in 12 categorie.