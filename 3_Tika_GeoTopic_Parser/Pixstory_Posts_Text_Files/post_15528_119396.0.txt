Da oggi sul sito di Festivaletteratura (www.festivaletteratura.it) è possibile scaricare gratuitamente il programma della 26 edizione del Festivaletteratura di Mantova che dal 7 all'11 settembre 2022 tornerà ad abitare le strade e le piazze della città, con un’edizione che vede destini individuali e storie nazionali, passeggiate nei boschi e dialoghi con gli animali, viaggi metaletterari e reportage, fumettisti e cantautori, autori italiani migranti e un focus sull’Irlanda, omaggi a grandi autori della letteratura italiana, e ancora poesia, arti visive, concerti, spettacoli teatrali… e una proposta di legge popolare sulla lettura.
 
L’edizione 2022 segna il ritorno in presenza dei più prestigiosi interpreti della letteratura internazionale. Ben tre vincitori del Booker Prize come il sudafricano Damon Galgut (2021) e gli irlandesi John Banville (2005) e Anne Enright (2007); il romeno Mircea Cărtărescu, tra gli esponenti più autorevoli della letteratura dell’Europa dell’Est; William T. Vollmann, figura di assoluto rilievo e di difficile classificazione all’interno della letteratura statunitense. Christoph Ransmayr, scrittore austriaco in costante confronto con i temi dell’esilio, del viaggio, dell’alterità; Pierre Lemaitre, autore di polar e di romanzi di ambientazione storica di grande successo di pubblico; Andrés Neuman, erede della grande tradizione della letteratura argentina; la narratrice, poetessa e naturalista britannica Helen Macdonald; il grande scrittore olandese di origini persiane Kader Abdolah; Gaia Guasti, amatissima e instancabile creatrice di storie lette da ragazzi e adolescenti di tutta Europa sono alcuni tra gli ospiti più attesi del prossimo Festival.
 
Da segnalare alcuni cambiamenti all'elenco degli autori e autrici ospiti presentati qualche settimana fa: non potranno infatti essere al Festival Olga Tokarczuk e Mieko Kawakami, mentre tra le new entry spiccano i nomi dello scrittore nigeriano Ben Okri e del filosofo francese Michel Eltchaninoff.
 
Come da tradizione martedì 2 agosto alle ore 21.00 il Festival presenterà il programma in Piazza Leon Battista Alberti a Mantova. La serata, animata dalla musica del quintetto folk Trets, segnerà l'inizio della distribuzione del catalogo cartaceo.