L’arte della ceramica in Grecia nasce non solo dall’esigenza dovuta all’uso domestico, ma anche dal bisogno di tramandare le tradizioni che fino a quel momento prevedevano una diffusione esclusivamente orale. Esistono vasi da toeletta, vasi da mensa, vasi da trasporto e da rituale. Lo studio della ceramica, inoltre, acquisisce maggiore valore anche in relazione alla questione della databilità. I vasi greci consentono di essere datati in base alle caratteristiche e alle decorazioni che il manufatto presenta. L’arte della ceramica greca si serve del binomio della mitologia associata alla quotidianità. E’ importante soffermarsi sulla diversità delle forme della ceramica per capire al meglio la società che si è scelto di inquadrare. Ricordiamo i vasi più utilizzati:
Cratere: grande vaso con bocca ampia collegata direttamente alla pancia. Le anse sono generalmente orizzontali e possono trovarsi a varie altezze. Durante i banchetti veniva posato su una tavola per mescolare miele, acqua e vino e preparare la bevanda da servire.
Pelike: contenitore per liquidi con pancia anse verticali, piede e bocca molto larghi.
Oinochoe: brocca per servire il vino dotata di una bocca trilobata che fa da beccuccio.
Skyphos: coppa alta e larga usata per bere. E’ dotata di due anse oblique e di un largo piede.
Lekythos: vaso per oli usato nelle cerimonie con corpo cilindrico, piede piccolo e bocca svasata, con un’ansa verticale.
Aryballos: contenitore per profumi. Ha corpo tondeggiante, bocca larga e una piccola ansa verticale. A volte ha forma di animale.
Rhyton: boccale usato durante i banchetti con una sola ansa verticale e una testa di animale nella base.
Olpe: brocca per attingere liquidi, ha una sola ansa verticale, la bocca circolare e la pancia che si allarga in basso.
Kantharos: coppa per bere, stretta e alta con due ampie anse verticali e piede rialzato.
Anfora: vaso con due anse verticali, corpo allungato e bocca di dimensioni variabili. Generalmente ha il piede piccolo ma in alcuni casi può terminare a punta. Le anfore prive di decorazioni e con la terminazione a punta erano utili per il trasporto in nave in quanto facilmente incastrabili.
Fonte: Giulia Civita