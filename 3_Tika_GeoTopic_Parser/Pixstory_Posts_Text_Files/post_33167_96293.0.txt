Montano le polemiche per l'esclusione di Daniil Medvedev, Andrey Rublev e degli altri tennisti russi (e bielorussi) da Wimbledon, a maggior ragione perché le due star del tennis russo avevano preso sin da subito le distanze dalle azioni del proprio governo e di Putin. L'idea sensata è arrivata proprio da Rublev, che domani nella semifinale del torneo di Belgrado sfiderà Fabio Fognini: "Quello che abbiamo proposto a Wimbledon è di lasciarci almeno la possibilità di scegliere se giocare o meno - ha spiegato - Se ci fosse una dichiarazione da firmare che ci costringesse a donare tutto il montepremi agli aiuti umanitari, alle famiglie e ai bambi che soffrono, la firmeremmo. Penso che una mossa del genere servirebbe davvero a qualcosa, potrebbe anche venir fuori una cifra intorno al milione di sterline. Il tennis sarebbe il primo e unico sport a fare una donazione del genere e lo farebbe attraverso Wimbledon. Ciò che vogliamo è poter competere, non siamo qui per parlare di politica. Sono russo, sono nato in Russia, vivo tutta la mia vita in Russia e proprio per questo vorrei far vedere che siamo brave persone. Spero che questo abbia chiarito tutto".