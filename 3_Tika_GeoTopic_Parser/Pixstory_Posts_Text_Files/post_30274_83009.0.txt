Vigilia di ottavi di finale di Champions League per la Juventus, impegnata domani sul campo del Villareal.
Nella conferenza stampa di oggi erano presenti Massimiliano Allegri e Alvaro Morata. L'allenatore ha dato alcune anticipazioni sulla formazione: "Bonucci non ha sentito dolore, averlo a disposizione è già un bel successo, sicuramente sarà pronto per sabato. Rabiot è a posto, quella in allenamento era solo una botta. Peccato per Dybala che stava crescendo di condizione, domani giocano Morata e Vlahovic. A centrocampo ho dei dubbi, di Arthur sono molto contento. McKennie è un centrocampista offensivo a tutto campo, che ha inserimenti e gol nelle gambe, quindi come caratteristiche è diverso dagli altri".
Morata ha invece parlato del suo legame con la Juventus: "Allegri è stato determinante per la mia permanenza qui, mi ha detto che dovevo restare, che mi avrebbe aiutato tanto l’arrivo di Dusan: così è stato. Conosce i miei limiti e le mie possibilità, io mi trovo bene se la Juve vince, non conta dove giochi o come giochi. Quando sento la fiducia io posso solo essere felice e motivato per fare sempre meglio: fosse per me resterei sempre qua".