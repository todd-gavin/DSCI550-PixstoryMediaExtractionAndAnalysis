Venerdì 29 luglio ENRICO RUGGERI terrà un concerto con la sua band ad Amatrice (Rieti). L’evento, patrocinato dalla Regione Lazio, vuole essere un segnale preciso: non dimenticare ciò che è successo sei anni orsono.
«Troppe volte, quando le luci si spengono, quando si attenuano le voci di chi ha promesso, ci si dimentica di quanto sia doloroso sentirsi abbandonati e consegnati all’oblio» afferma Enrico Ruggeri.
Enrico Ruggeri aveva partecipato nel 2017 a “Un Palco per Amatrice”, il grande concerto gratuito dedicato alla raccolta fondi per i comuni del centro Italia colpiti dal terremoto.
Venerdì ad Amatrice si esibirà su un “palco da battaglia”, senza grandi sovrastrutture, senza sequenze pre-registrate, senza trucchi né inganni: «Abbiamo solo voglia di portare rock e contenuti a della gente alla quale tutti dobbiamo ammirazione e rispetto».
Enrico Ruggeri è in tour in tutta Italia con “La rivoluzione – il tour”, concerti che seguono la pubblicazione del nuovo album “La Rivoluzione” (Anyway Music).
Vincitore del Premio Tenco nel 2021, in oltre 40 anni di carriera Enrico Ruggeri ha scritto pezzi di storia della musica italiana, per se stesso, per i Decibel e per altri grandi artisti. Affonda le sue radici nel punk, in bilico tra rock e synth pop senza mai rinunciare alla melodia. Al cantautorato affianca l’attività di scrittore (il suo ultimo romanzo è il best seller “Un gioco da ragazzi” per La Nave di Teseo), conduttore televisivo e radiofonico.
È il Presidente della Nazionale Cantanti, Associazione nata nel 1981, da un’idea di Mogol per sostenere cause benefiche e per creare un’occasione di aggregazione tra i cantanti e non solo. Un’associazione, attualmente guidata dal Direttore Generale Gian Luca Pecchini, che sostiene il valore dello sport e della musica, per veicolare messaggi di pace e solidarietà non solo in Italia ma nel mondo.