Il Como continua ad attrarre nomi importanti del panorama calcistico internazionale. Dopo il clamoroso ingaggio di Cesc Fabregas, approdato da calciatore ma con un ruolo anche in società, la società lariana registra ora l'arrivo di Thierry Henry, ovviamente non nei panni del calciatore. Il francese ha acquistato delle quote del club, diventandone azionista. L'ex attaccante francese è stato a lungo compagno di squadra di Fabregas all'Arsenal, circostanza che lo ha sicuramente aiutato a lanciarsi in questa nuova avventura. Il Como, di proprietà dei fratelli indonesiani Robert e Michael Hartono, continua così a sognare in grande, con l'obiettivo di approdare in fretta in serie A.