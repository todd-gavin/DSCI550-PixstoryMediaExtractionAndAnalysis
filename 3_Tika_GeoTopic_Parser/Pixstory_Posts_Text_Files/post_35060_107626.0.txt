Questa volta Dani Alves saluta davvero per l'ultima volta da calciatore il Barcellona. Il club non gli ha rinnovato il contratto che lo aveva riportato in blaugrana da gennaio, da quando Xavi si era seduto sulla panchina da allenatore per tentare la scalata verso un posto per la Champions del prossimo anno. Missione riuscita, grazie anche a un gol dell'esterno brasiliano nella sfida contro l'Atletico Madrid, ma che non è servito per essere riconfermato.

Il Barcellona d'altronde vuole iniziare un nuovo ciclo e i nomi accostati al club spagnolo sono quelli di Lewandowski, Kessié, Azpilicueta, Di Maria, Christensen, Raphinha, Koundé e Koulibaly. Dani Alves, nonostante i 39 anni, sperava di rimanere e magari giocarsi la convocazione per i Mondiali in Qatar con il suo Brasile.

"Cari culé, adesso è il momento del nostro addio", ha scritto Dani Alves sui social, "Sono stati più di 8 anni dedicati a quel club, quei colori, quella casa... Come ogni cosa nella vita gli anni passano, le strade divergono. Hanno provato a licenziarmi ma non ci sono riusciti! Non potete immaginare quanto sia stato resiliente.Si chiude un ciclo molto bello e se ne apre un altro ancora più impegnativo. Il mondo non deve dimenticarsi che un leone, anche se ha 39 anni, rimane comunque un pazzo leone! Viva il Barca, sempre".