In occasione della Festa della Liberazione, il Museo Nazionale Scienza e Tecnologia Leonardo da Vinci propone un ricco programma con speciali attività e visite guidate dedicate allo spazio. Apertura straordinaria dalle 9.30 alle 18.30 lunedì 25 aprile.

I visitatori del Museo potranno vivere un’esperienza spaziale nel nuovo laboratorio Base Marte, che ricrea una base marziana come scenario innovativo per sperimentare le STEM attraverso un inedito gioco di ruolo dal vivo. Pensato in particolare per ragazzi dai 10 ai 14 anni, Base Marte è un ambiente immersivo in cui mettersi nei panni dell’equipaggio di astronauti in missione sul Pianeta Rosso per garantire la sopravvivenza della Base. Il laboratorio è parte del progetto nazionale STEM*Lab - Scoprire Trasmettere Emozionare Motivare - selezionato dall’impresa sociale Con I Bambini nell’ambito del Fondo per il Contrasto della Povertà Educativa Minorile e coordinato dal consorzio Kairòs.

Il viaggio nello spazio continua nel nuovo cinema virtuale VR Cinema, dove i partecipanti, indossando dei visori, potranno vivere in prima persona le fasi dell’addestramento di un astronauta, immergendosi nel documentario Being an astronaut , il primo film in realtà virtuale mai girato nello spazio. La speciale VR Zone permanente, realizzata in collaborazione con Rai Cinema, permette al pubblico di esplorare le più innovative frontiere della visione, tra sperimentazione e interattività.

Novità delle festività primaverili, la speciale visita guidata Con il naso all’insù, percorso dedicato ad adulti e bambini dai 4 anni, in programma sabato 23 aprile e domenica 24 alle ore 10 e 17.
La sezione Spazio del Museo presenta affascinanti oggetti inediti, esperienze interattive, approfondimenti e curiosità oltre all’unico frammento di roccia lunare presente in Italia, al prototipo di tuta sovietica per esplorazione lunare detta Krechet, al settore equatoriale di Jonathan Sisson e ancora alle tute spaziali di Samantha Cristoforetti – in partenza per la missione Minerva – e Luca Parmitano, indossate a bordo della ISS. Apre la visita il grande telescopio Merz-Repsold grazie al quale Giovanni Schiaparelli osservò e descrisse la superficie di Marte, contribuendo a creare il mito dei marziani.