Tommaso Marini è argento nel Fioretto maschile ai mondiali del Cairo. Il ventiduenne anconetano si è arreso solo in finale al più esperto francese Enzo Lefort per 15-14 dopo essersi reso protagonista di un percorso esaltante. Si tratta della terza medaglia azzurra a questi mondiali, 2 argenti e un bronzo contro i tre ori della Francia. Questa finale allunga la statistica negativa che vede gli schermidori italiani soccombere alle ultime 8 finali individuali a cui hanno preso parte tra olimpiadi (2), europei (4) e mondiali (2), se si eccettua la finale tutta azzurra agli europei di Antalya persa anche in quell'occasione da Marini ma contro il connazionale Garozzo. A fronte del secondo argento in un mese per la giovane realtà (non più una promessa) azzurra, c'è delusione, invece, per gli altri: Avola è stato eliminato al primo turno dall'argentino Servello, Garozzo agli ottavi dall'ungherese Szemes e Foconi ai quarti dall'americano Itkin. Peggio hanno fatto le sciabolatrici: la Battiston è stata eliminata al 2° turno dalla greca Georgiadou, mentre le altre tre italiane sono state tutte eliminate negli ottavi: Criscio con l'azera Bashta (che ha perso la finale per l'oro con la giapponese Emura), la Passaro con l'altra greca Gkountoura, e Rossella Gregorio con la francese Noutcha. Infine, le squadre di sciabola maschile e spada femminile si sono entrambe qualificate per i quarti di finale, i primi superando Iran (45-24) e Hong Kong (45-23), le seconde battendo Uzbekistan (45-22) e Romania (45-28).