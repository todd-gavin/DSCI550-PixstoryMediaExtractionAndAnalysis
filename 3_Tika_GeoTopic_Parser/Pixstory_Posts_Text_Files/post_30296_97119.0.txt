Si prende un meritato periodo di riposo la numero 1 del ranking WTA, Iga Swiatek. Reduce da una striscia di ben 23 vittorie consecutive che le ha consentito di vincere 4 tornei, la polacca ha annunciato il suo ritiro dal tabellone del Master 1000 di Madrid che scatterà domani: "Dopo le ultime settimane intense e quattro tornei vinti consecutivamente, è tempo di prendermi cura della mia spalla, che ha iniziato a darmi problemi a Miami e che non ho avuto modo di curare al meglio” - ha scritto sui social network - "Ho bisogno di una pausa, mi prenderò del tempo per prepararmi in vista di Roma e Parigi". Una scelta fatta anche guardando ai punti da difendere, dato che lo scorso anno in Spagna la Swiatek venne fermata da Ashleigh Bary al terzo turno, mentre in Italia vinse il titolo. La nuova testa di serie numero 1 a Madrid sarà così la padrona di casa Paula Badosa.