Si respira (di nuovo) aria di grande calcio a Palermo. La società rosanero, ai vertici del calcio italiano negli scorsi anni sotto la guida del presidente Maurizio Zamparini (recentemente scomparso), prima dell’inevitabile fase di declino e del fallimento, sta adesso lottando per la promozione in Serie B. In attesa dei playoff, però, nel capoluogo siciliano c’è grande fermento: il City Football Group dello sceicco Mansour, società che detiene la proprietà del Manchester City e di altri 9 club calcistici in giro per il mondo, sarebbe infatti interessato all’acquisto della squadra della quinta città d’Italia con l’intento di lanciarsi anche nel campionato tricolore. Secondo la Gazzetta dello Sport, la trattativa sarebbe ben avviata su una base di 6 milioni di euro per l’acquisto dell’80% delle quote, mentre l’attuale presidente, Dario Mirri, punterebbe a 
mantenere una quota minoritaria. I rosanero torneranno presto nel calcio che conta?

Foto: Instagram palermofficial