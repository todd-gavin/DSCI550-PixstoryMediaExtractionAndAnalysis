Dopo due giornate chiaramente all’insegna della Ferrari, nel terzo e ultimo giorno di test precampionato in Bahrain, a tornare in cattedra in vetta alle classifiche di Formula 1 ci ha pensato il campione del mondo Max Verstappen. Il pilota di casa Red Bull ha infatti chiuso l’esperienza pre-stagione di Sakhir con il giro più veloce dei tre giorni, fermando i cronometri sull’1:31.720 con gomme Soft C5 (le più morbide del lotto Pirelli). Alle sue spalle, grazie al tempo extra concesso alla Haas per recuperare la mattinata di giovedì, a sorpresa abbiamo Mick Schumacher (1:32.241, con Soft C4), seguito dalla Ferrari di Charles Leclerc (1:32.415, sempre 
con gomme C4). Discreto punto interrogativo sulla Mercedes, che non va oltre il quinto tempo con George Russell (1:32.759 a parità di mescola Soft con Verstappen). La F1 tornerà in pista già la prossima settimana con il weekend del GP Bahrain. 

Foto: Instagram redbullracing