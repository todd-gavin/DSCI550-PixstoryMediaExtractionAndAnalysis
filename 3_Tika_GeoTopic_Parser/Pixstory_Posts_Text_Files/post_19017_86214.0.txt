Da gennaio 2023 la Nazionale Italiana avrà un nuovo sponsor, Adidas. L'accordo con il marchio tedesco è stato annunciato oggi e riguarderà tutte le squadre nazionali: maschile, femminile, giovanile, futsal, beach soccer e e-sports.

Orgoglioso il presidente della Figc Gabriele Gravina che ha definito la partnership come "tappa fondamentale nel percorso di crescita del nostro appeal commerciale e rafforza il processo di sviluppo del nostro brand sia in Italia che all'estero". Ha poi aggiunto che "la passione e l'entusiasmo che abbiamo riscontrato in Adidas sono gli stessi che la Federazione italiana profonde ogni giorno nella valorizzazione di tutte le nazionali azzurre e del calcio italiano, a ogni livello".

Adidas attualmente, tra le altre, è sponsor di Germania, Spagna, Argentina e Belgio. "Siamo incredibilmente orgogliosi di annunciare questa partnership a lungo termine con la Federazione italiana giuoco calcio", le parole del Ceo di Adidas, Kasper Rørsted, "siamo entusiasti che una delle Nazionali calcistiche di maggior successo entri a far parte del nostro portfolio di Federazioni internazionali e non vediamo l'ora di raggiungere grandi traguardi insieme".