La UEFA prova a mettere un tetto alle spese sportive dei club di calcio, esplose negli ultimi anni soprattutto grazie all'ingresso degli sceicchi come proprietari di alcuni dei più importanti team europei. Il nuovo piano di financial fair play, di durata triennale, è stato approvato quest'oggi a Nyon e presentato dal presidente Aleksander Ceferin. La novità più importante è l'introduzione di un salary cap che limiterà le spese per salari dei giocatori, costi dei trasferimenti e commissioni degli agenti. Nel 2023/24 i team potranno spendere al massimo il 90% dei ricavi, scendendo poi all'80% l'anno successivo e al 70% nel 2025/26.
Ceferin ha spiegato: " L'evoluzione dell'industria del calcio, insieme con gli inevitabili effetti finanziari della pandemia, ha evidenziato la necessità di una riforma completa e di nuove norme sulla sostenibilità finanziaria". Riguardo il salary cap, il presidente della UEFA ha aggiunto: " La più grande innovazione è la norma che regolarizza i costi di gestione della squadra, al fine di portare un migliore controllo delle spese in relazione ai salari dei giocatori e ai costi per i trasferimenti. La normativa limita la spesa per gli stipendi, per i trasferimenti e per le commissioni degli agenti al 70% delle entrate del club. Le valutazioni saranno eseguite su base tempestiva e le violazioni comporteranno sanzioni finanziarie predefinite e misure sportive".