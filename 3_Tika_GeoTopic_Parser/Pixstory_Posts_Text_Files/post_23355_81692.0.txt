“A casa finalmente, grande gioia” scrive su Twitter Alessandro Baricco. Tre settimane dopo il trapianto di cellule staminali, ha lasciato l'Istituto per la ricerca e la cura del cancro di Candiolo, dove era ricoverato. 
L'intervento è tecnicamente riuscito e il decorso post operatorio, secondo quanto si apprende è stato ottimale, ma i prossimi mesi saranno importanti perché tutto vada nel migliore dei modi. 
    La notizia della malattia dell'autore di Oceano Mare e Novecento ha suscitato molta emozione non solo nel mondo della cultura. 'Forza Alessandro' hanno scritto migliaia di persone su tutti i social. 
    Era stato lo stesso Baricco ad annunciare sui social, lo scorso 22 gennaio, che gli era stata diagnosticata la leucemia mielomonocitica cronica. "Ehm, c'è una notizia da dare e questa volta la devo proprio dare io, personalmente. Non è un granché , vi avverto. Quel che è successo è che cinque mesi fa mi hanno diagnosticato una leucemia mielomonocitica cronica. Ci sono rimasto male, ma nemmeno poi tanto, dai. Quando hai una malattia del genere la cosa migliore che puoi fare è sottoporti a un trapianto di cellule staminali del sangue, cosa che farò tra un paio di giorni" aveva scritto Baricco, spiegando che a donargli le cellule staminali sarebbe stata la sorella Enrica, "donna che ai miei occhi era già piuttosto speciale prima di questa avventura, figuriamoci adesso".