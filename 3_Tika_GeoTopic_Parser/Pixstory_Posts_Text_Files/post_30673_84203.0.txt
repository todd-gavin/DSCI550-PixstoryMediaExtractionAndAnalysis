La Roma ha espugnato il campo dello Spezia con un rigore trasformato da Abraham al 99esimo minuto, al termine di una partita con almeno due episodi contestati dai padroni di casa. 
L'allenatore Thiago Motta si è infuriato per la direzione di gara dell'arbitro Fabbri e nel dopopartita non ha nascosto la propria rabbia: "In questo momento mi aspetto le scuse allo Spezia Calcio".
Il primo episodio contestato è l'espulsione nel primo tempo di Amian: "L’arbitro mi ha detto che se quando giocavo mi piaceva prendere le manate in faccia - ha rivelato Motta - Dopo ho avuto modo di parlarci e io gli ho detto che ho perso una finale di Champions per una simulazione come ha fatto il giocatore della Roma. I giocatori non aiutano, poi c’è stata confusione nella squadra arbitrale".
Il secondo è ovviamente il rigore assegnato nel finale per un intervento di Maggiore su Zaniolo: "Ho visto un mio giocatore che tocca la palla e poi l’avversario - le parole di Motta a riguardo -  sono interpretazioni che non sono chiare. Se non sei sicuro la lasci nel dubbio". Nonostante la sconfitta, lo Spezia mantiene 4 punti sulla zona retrocessione.