Quattro italiani su dieci possiedono un animale domestico, molti di loro passeranno assieme le vacanze. La pandemia, con il lockdown, ha  
spinto ulteriormente questa tendenza a ricercare la compagnia di un pet. E sempre in relazione al Covid-19 si è parlato di animali a proposito del salto di specie, lo spillover, all’origine della diffusione del virus. Questi e altri temi legati agli animali troverete affrontati nel nuovo numero dell’Almanacco della Scienza.
Nel FOCUS, Giovanni Maga virologo, direttore dell’Istituto di genetica molecolare, parla del Sars-CoV-2 e degli altri virus da zoonosi; il divulgatore e ricercatore Mario Tozzi sottolinea invece il legame tra  
pandemia e tutela dell’ambiente. Su come il cambiamento climatico porti gli animali a trasferirsi in aree che prima non avevano mai popolato è incentrato l’intervento di Emiliano Mori dell’Istituto di ricerca sugli ecosistemi terrestri; mentre Maurizio Azzaro, direttore dell’Istituto di scienze polari, ricorda le specie che si  
sono adattate in condizioni estreme e che potrebbero fornirci indicazioni utili per la vita extraterrestre.  Ester Cecere dell’Istituto di ricerca sulle acque, nella rubrica VITA DI MARE, esamina alcune specie che si sono diffuse fuori dal loro ambiente  
originario. Di benessere e malessere, umano e animale, si occupano la psicologa Serena Iacono Isidoro, che evidenzia i benefici derivanti dalla convivenza con un pet; Flavia Pizzi dell’Istituto di biologia e biotecnologia agraria, che ricorda le condizioni critiche dei capi  
negli allevamenti intensivi; Marcello Raspa dell’istituto di biochimica e biologia cellulare, che spiega come conciliare l’insostituibile sperimentazione in vivo con la miglior tutela possibile delle cavie; il medico Roberto Volpe in SALUTE A TAVOLA, analizzando pro e contro dell’assunzione di cibi di origine animale. Nel FACCIA A FACCIA abbiamo incontrato Max Casacci dei Subsonica, che nella sua opera Earthphonia ha raccolto suoni della natura e versi degli animali. In ALTRA RICERCA si ricordano alcune mostre in corso  
dedicate agli animali. Nelle RECENSIONI illustriamo i volumi “Diversi” (Raffaello Cortina editore) “Il pollo di Marconi” (Dedalo). “Sorella scimmia, fratello verme” (Rizzoli), “Il cuore sul lago” (Associazione Ardea).