Dichiarazione di Mohamed Ayoya, Rappresentante dell'UNICEF in Afghanistan, sulla situazione dei bambini e delle famiglie colpite dal terremoto, durante la conferenza stampa di oggi al Palazzo delle Nazioni di Ginevra. Il terremoto che ha colpito nelle prime ore del 22 giugno le province di Khost e Paktika è stato un altro tragico monito delle sfide che il popolo afghano deve affrontare. Le nostre più sentite condoglianze vanno a tutte le persone colpite e auguriamo ai feriti una pronta guarigione. Fino alla tarda serata di ieri, erano state segnalate almeno 1.036 persone decedute e più di 1.643 ferite. Almeno 121 tra i morti e 67 tra i feriti erano bambini. Il numero totale di persone uccise o ferite non è ancora confermato. Le verifiche sono in corso. Ci aspettiamo che questi numeri aumentino con il proseguire delle operazioni di ricerca e soccorso.
Il distretto di Bermal, nella provincia di Paktika, ha riportato il maggior numero di vittime. Diverse migliaia di case sono distrutte e/o danneggiate. I bambini e gli adolescenti sono estremamente vulnerabili e ad alto rischio di separazione familiare, stress emotivo e psicologico, abuso e sfruttamento e altre forme di violenza. L'UNICEF e i suoi partner, insieme alle autorità de facto, stanno lavorando 24 ore su 24 per raccogliere informazioni utili alla risposta, mentre sono in corso le consegne di forniture salvavita: Un team di 14 operatori dell'UNICEF è sul campo nei distretti più colpiti dalla mattina del 22 giugno. Questi operatori stanno valutando i danni ingenti e i bisogni urgenti delle popolazioni colpite per stabilire le priorità di assistenza. Sappiamo già che i bambini e le famiglie colpite dal terremoto hanno urgente bisogno di riparo, acqua potabile, cure mediche e protezione. Nove team mobili per la salute e la nutrizione supportati dall'UNICEF sono presenti nelle aree colpite dal terremoto dal 22 giugno, fornendo cure mediche salvavita ai feriti. L'UNICEF ha fornito medicinali d'emergenza e forniture mediche ai team mobili per la salute e la nutrizione e ai partner nelle province di Khost e Paktika. Queste forniture sono già state utilizzate per le cure di base.