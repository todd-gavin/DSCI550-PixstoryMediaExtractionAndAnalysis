Il mercato dell’Inter in entrata non è ancora decollato anche se se ne parla tanto. Mkhitaryan, Dybala e Lukaku sono i tre nomi suggestivi accostati ai nerazzurri, ma prima la dirigenza deve fare i conti con il mercato in uscita per abbassare il monte ingaggi.

Come noto i partenti in primis dovrebbero essere sia Sanchez che Vidal, entrambi con un guadagno di 7 milioni di euro annui. Con la loro cessione l’Inter potrebbe affondare su almeno due dei tre nomi fatti precedentemente. Vidal interessa al Flamengo ma per lasciare il club milanese vuole una buonuscita, cosa su cui l’Inter potrebbe accontentarlo. Discorso analogo per Sanchez che però potrebbe trasferirsi in Spagna alla corte del Siviglia.

Ceduti i due cileni, l’Inter nel giro di poco dovrebbe ufficializzare Mkhitaryan e chiudere per Dybala. Per Lukaku è tutto più complesso: anche se l’accordo con il giocatore è stato trovato, manca l’ok al prestito del Chelsea. E non è detto che arrivi.