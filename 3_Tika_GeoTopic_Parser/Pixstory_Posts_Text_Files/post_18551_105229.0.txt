Il recupero del play off di qualificazione al prossimo mondiale in Qatar ha decretato la qualificazione del Galles e l’eliminazione dell’Ucraina. I gallesi realizzano un sogno: per loro infatti è la seconda partecipazione al mondiale dopo la prima volta nel 1958. A decidere la sfida - rimandata per l’invasione russa in Ucraina - è stato un autogol di Yarmolenko su punizione di Bale alla mezzora.

I giocatori ucraini, che speravano di regalare una gioia ai connazionali in questo periodo terribile di guerra, hanno da recriminare per le tante occasioni da gol sprecate. Il Galles alla fine, con una Ucraina stremata, ha rischiato di raddoppiare ma il palo ha fermato Johnson.

Il Galles giocherà i mondiali nel girone B insieme a Inghilterra, Stati Uniti e Iran.