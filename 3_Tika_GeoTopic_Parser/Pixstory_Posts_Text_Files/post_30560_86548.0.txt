La quarta tappa della Tirreno-Adriatico con arrivo a Bellante prevedeva un ultimo chilometro con pendenze fino all'11% ideale per gli attacchi degli uomini di classifica.
Tadej Pogacar non si è fatto sfuggire l'occasione attaccando proprio sulle rampe finali e andando a vincere con 2" sul danese Vingegaard e sul francese Lafay. Lo sloveno, reduce dal successo di sabato alle Strade Bianche, è ora leader della generale con 9" su Remco Evenepoel, oggi quarto. Al terzo posto resiste Filippo Ganna che oggi, su un traguardo difficile per lui, ha limitato a 25" il ritardo dallo scatenato Pogacar.