“Dreamland with Yury Revich”, progetto benefico ideato dal violinista e compositore internazionale Yury Revich, presenta l’evento “Uno Stradivari per UNICEF”, un evento unico all’insegna della solidarietà, che si terrà mercoledì 7 settembre 2022 presso lo straordinario Teatro Romano di Ostia Antica a Roma a favore dell’UNICEF Italia. 
Lo speciale concerto presentato, i cui biglietti sono già disponibili sul circuito TicketOne, sosterrà i programmi dell’UNICEF rivolti ai bambini colpiti dalle emergenze, in particolare quelli che stanno affrontando situazioni di criticità in Ucraina, oltre che in Afghanistan, Siria e Yemen.  
L’UNICEF, che da oltre 75 anni tutela e promuove i diritti di bambini, bambine e adolescenti in Italia e nel mondo, sta oggi affrontando un'emergenza per i diritti dell’infanzia, con forze convergenti che alimentano una povertà e disuguaglianza crescenti, cambiamenti climatici e conflitti disastrosi, con l'impatto del COVID-19 che rischia di vanificare decenni di progressi.  
La line-up dell’evento, prodotto da “Dreamland with Yury Revich” in collaborazione con “DREAMTIME” ed organizzato con ENPI ENTERTAINMENT e Niccolò Petitto che ne segue anche la direzione artistica, con la conduzione di Rossella Brescia e Pino Strabioli, include grandi artisti di fama internazionale che uniranno il mondo della musica classica con quello della musica jazz e moderna. Oltre alla straordinaria partecipazione di Yury Revich, si esibiranno il soprano internazionale Chen Reiss, il cantautore e musicista Giovanni Caccamo, il cantautore e l’autore di alcuni dei più grandi successi della musica italiana Vincenzo Incenzo, lo straordinario duo Nicky Nicolai & Stefano Di Battista, l’attrice e cantante canadese Gloria Reuben, uno degli attori più attivi per la difesa e sostenibilità ambientale in Italia Alan Cappelli Goetz, la promessa della musica pop internazionale Imen Siar, a cui si affiancheranno il Direttore Generale dell’UNICEF Italia Paolo Rozera e altri autorevoli rappresentanti dell’UNICEF che ogni giorno si spendono per la protezione dei bambini.