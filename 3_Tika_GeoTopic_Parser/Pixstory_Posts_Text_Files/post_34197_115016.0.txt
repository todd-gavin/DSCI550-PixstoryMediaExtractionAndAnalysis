Il Givova Capri Anacapri sogna in grande. Dopo aver conquistato la promozione in Eccellenza nell’ultima stagione, l’obiettivo del club è di quelli importanti: convincere Dries Mertens, svincolato dopo la fine dell’avventura al Napoli, a indossare i colori della squadra campana.

La società di Capri ha ideato una colletta tra gli imprenditori locali, assieme allo sponsor Givova, per formulare una proposta ufficiale all’attaccante belga da circa due milioni di euro più bonus. Non finisce qua: per Mertens sarebbe pronta una villa per lui e la famiglia e lo stesso giocatore avrebbe addirittura a disposizione una barca per tornare a Napoli quando lo desideri. 

Nel frattempo, il belga si è prestato al gioco postando con la maglietta della società campana in un breve video pubblicato dal Capri sui propri canali social. Naturalmente, i piani di Mertens per il futuro sono altri: dopo aver rifiutato la proposta di rinnovo al ribasso presentata dal Napoli, l’attaccante è in attesa di capire quale sarà il suo futuro. Non è da escludere una nuova offerta da parte della società partenopea, ma sul giocatore c’è anche l’interesse di diverse società italiane come Lazio, Roma e Fiorentina.