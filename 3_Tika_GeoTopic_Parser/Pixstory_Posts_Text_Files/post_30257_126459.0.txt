Cuba è col fiato sospeso per le condizioni di salute di Alberto Juantorena, bicampione olimpico a Montreal '76 sui 400 e 800 metri piani. Il 71enne è ricoverato all'Avana per complicazioni legate al Covid. Alle prese con una broncopolmonite e scompensi cardiaci, le sue condizioni sono definite critiche ma stabili. Il presidente cubano Miguel Diaz-Canel ha spiegato: “40 anni fa, dopo che Alberto Juantorena 'con il cuore' e le sue gambe aveva fatto tremare Cuba con due titoli olimpici, ripetè l'impresa all'Avana '82 (ai Giochi Centroamericani, ndr). Oggi lui e i medici stanno combattendo per la sua vita e Cuba spera che avranno altrettanto successo”. Juantorena dal 2012 fa parte della Hall of Fame della IAAF.