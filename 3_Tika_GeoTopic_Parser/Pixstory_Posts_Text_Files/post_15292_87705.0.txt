Il Campioli compie trent'anni. Il vino simbolo dell'azienda agraria Fiorini celebra nel 2022 un traguardo storico, che sigilla il profondo legame con la vigna e la terra, quella della tenuta Campioli, dove sono situati la maggior parte dei vigneti e delle case coloniche aziendali, ultimo presidio del modello mezzadrile marchigiano. E’ lì, che a inizio '900, Luigi Fiorini scelse di concretizzare un sogno e costituire l'azienda agricola, oggi guidata da Carla Fiorini, imprenditrice ed enologa. La tenuta Campioli è nata dalle ceneri di Campioli Castello, antico borgo che ha resistito al tempo e alle intemperie fino quando, alle fine del Duecento, la peste si portò via tutto e il castello scomparve. Millenni dopo Campioli risorse e la terra si risvegliò per dare vita a un nettare divino.
Da più di 100 anni Cantina Fiorini racconta la storia di un amore antico verso la terra e valorizza con tenacia e passione la Doc Bianchello del Metauro. Nel corso di un secolo, Fiorini ha radicato la sua identità proprio in questo vitigno autoctono coltivato sulle colline che fiancheggiano il fiume Metauro.
Era il 1991 quando Valentino Fiorini, padre di Carla, decise di valorizzare con una etichetta il primo vino e compiere un cambio di passo decisivo per orientare la qualità produttiva, per una gestione innovativa ed etica dell'azienda. Nei tre decenni, la famiglia Fiorini ha percorso il sentiero verso l'eccellenza enologica intrecciando la propria storia con le nuove frontiere del vino.
In occasione dell'anniversario 2022, Tenuta Campioli riporterà in etichetta un bollino oro che cita le '30 vendemmie', per rendere omaggio, appunto, a un vino che fa parte del patrimonio enologico italiano, la formula vincente delle Marche vitivinicole e soprattutto il traguardo di successo dell'azienda Fiorini.