La Juventus che esordisce con i nuovi acquisti questa sera contro il Verona, avrebbe potuto avere un centrocampo ancora diverso se Nahitan Nández, 26 anni di proprietà del Cagliari, avesse accettato il trasferimento in bianconero. Invece ha preferito rifiutare perché non lo convinceva la formula del prestito con diritto (e non obbligo) di riscatto. Una scelta coraggiosa quella di dire no a una big, ma che ha diversi precedenti, in particolare con la Juventus acquirente.

Il primo fu Gigi Riva che preferì (anche lui) rimanere al Cagliari per l'amore della "sua" gente. Proprio i bianconeri provarono a ingaggiarlo, ma senza successo. Restando in tema di attaccanti, ci sono stati i "no" di Antonio Floro Flores - non voleva fare la riserva di Del Piero - di Quagliarella - cercato nuovamente anni dopo la prima esperienza alla Juventus - e Antonio Di Natale, cercato fortemente dai bianconeri ma fedele all'Udinese con cui ha vinto più di una classifica cannonieri.

Non è bastato un solo "no" per frenare le richieste, ripetute nel corso degli anni, ad Antonio Cassano. Lo ha rivelato lo stesso giocatore in più occasioni: la Juventus avrebbe provato a prenderlo già quando giocava nel Bari e poi quando era a Roma. "Un calciatore con il mio carattere lì sarebbe resistito tre giorni: il primo mi prendevano, il secondo mi presentavano alla stampa e il terzo mi mandavano via".

Idolo dei tifosi giallorossi anche per aver rifiutato ripetutamente la Juventus è stato Radja Nainggolan che, ha detto, di essere stato cercato per cinque anni di seguito. Il ninja, come si sa, aveva lasciato la Roma per andare all'Inter e fare ritorno, in prestito, al Cagliari. Ma mai alla Juventus.

Infine, per restare in tema Vlahovic, c'è un giocatore che vestita la maglia viola della Fiorentina ha preferito lasciare l'Italia piuttosto che vincere in bianconero. Stefan Jovetic era fortemente voluto a Torino, ma nel 2013 scelse il Manchester City pur di non tradire i suoi tifosi.