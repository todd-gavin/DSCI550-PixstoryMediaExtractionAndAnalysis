Impresa della Salernitana all’Arechi che ferma il Milan per 2-2, nel posticipo del sabato sera della 26° giornata di Serie A. Una prestazione convincente, di carattere da parte dei campani, rivitalizzati dalla cura di Davide Nicola, chiamato per tentare il miracolo salvezza. 

Ad aprire le marcature, però, sono i rossoneri con Junior Messias che trova il gol dopo appena 5’, grazie al suggerimento di Theo Hernández. Immediata la reazione della Salernitana che al 29’ pareggia con Federico Bonazzoli, autore del sesto gol della sua stagione: l’ex Samp eguaglia così il suo record di reti stagionali in Serie A, stabilito in blucerchiato nella stagione 2019/2020. 

A segnare il raddoppio, questa volta sono i campani grazie a Milan Djuric, capace di concretizzare in rete un colpo di testa su assist di Pasquale Mazzocchi. Il Milan evita la sconfitta, poi, grazie alla rete del pareggio, arrivata al 77’, siglata da Ante Rebic, servito da Olivier Giroud. Un gol di fondamentale importanza per i rossoneri e per lo stesso croato, a secco da oltre cinque mesi.

Con il punto conquistato, il Milan mantiene la vetta della classifica a 56 punti. Salernitana ultima a 14. Nel prossimo turno, i granata affronteranno il Bologna, mentre i rossoneri ospiteranno l’Udinese.