Finiti i giochi Olimpici invernali di Pechino è l'ora di iniziare a tirare le somme. Si tratta sicuramente di una spedizione positiva, come dimostrano le 17 medaglie conquistate. Di queste però solo due sono d'oro, la cosa dovrebbe far riflettere secondo il presidente del Coni Giovanni Malagò: "Ho sempre detto che avremmo vinto fra le 13 e le 17 medaglie, ma nessuno può pensare che, quando ne vinci 17, solo due sono d’oro. Una lettura numerica potrebbe sintetizzare che gli italiani sono molto più bravi a vincere le medaglie che gli ori. Questione di centesimi, infortuni, giudizi, ma è qualcosa su cui riflettere. Ma dal punto di vista quantitativo resta una spedizione record. 

Ha detto ancora Malagò: "È evidente che noi siamo multidisciplinari come non lo è nessuno. Sotto il profilo qualitativo del medagliere questo può essere un elemento di debolezza, ma sotto quello della cultura sportiva questo è un valore aggiunto che noi abbiamo. Se guardiamo le discipline andate a medaglia in tutto il mondo tra Tokyo e Pechino siamo a 28, questa classifica ci vede al terzo posto nel mondo. Primi Stati Uniti, seconda Russia e terza l’Italia. Questo è motivo di grandissima riflessione di politica sportiva, che dovrà essere sviluppato con una certa urgenza ma al tempo stesso è motivo di grandissimo orgoglio“.