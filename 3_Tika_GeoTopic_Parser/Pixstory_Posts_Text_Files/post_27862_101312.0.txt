Una gara a lungo bloccata e poi i rigori a deciderla, nella migliore delle tradizioni delle partite secche, specie se finali di una grande competizione internazionale. A festeggiare al termine di Eintracht Francoforte-Glasgow Rangers sono stati i tedeschi, in grado di trasformare tutti e cinque i calci dal dischetto dopo i 120 minuti di gioco. Decisivo, invece, l’errore dell’ex Juventus Aaron Ramsey. Nel corso del match, a portarsi in vantaggio erano stati proprio gli scozzesi grazie alla rete di Joe Aribo al 57esimo, ripresi poco dopo da Rafael Santos Borré Maury al 69esimo. Per l’Eintracht si tratta della seconda affermazione nella seconda coppa continentale, dopo quella ottenuta nel lontano 1980, quando la finale si giocava ancora in andata e ritorno. L’ultima vittoria di una squadra tedesca risale invece al 1997, quando a imporsi fu lo Schalke 04.

Foto: Instagram europaleague