La sconfitta ai supplementari contro l'Inter nella finale di coppa Italia è diventata ancora più amara per Massimiliano Allegri dopo un episodio che lo ha fatto molto arrabbiare e che gli è costato l'espulsione. L'allenatore della Juventus ha poi spiegato cosa è successo, chiudendo la polemica: "È passato uno dell'Inter e mi ha dato una pedata. Non so chi fosse, ma mi sono arrabbiato. È umano. È venuto l'arbitro e ha espulso me. Giustamente... non cambia niente sapere cosa è successo e cosa no, c'è da fare i complimenti all'Inter che ha vinto. Noi usciamo da un'annata in cui non abbiamo vinto neanche un trofeo. Questa rabbia va tenuta per l'anno prossimo quando dobbiamo tornare a vincere". Pur citando gli episodi sfavorevoli che hanno portato alla sconfitta, Allegri non si è soffermato neppure troppo sulle polemiche arbitrali: "La squadra ha fatto una bella prestazione poi siamo calati nel finale, c'erano un po' di ragazzi al rientro. C'è amarezza, abbiamo fatto una buona prestazione. Dispiace perché avevamo fatto una bella rimonta in campionato e a Torino non siamo riusciti a fare risultato con l'Inter. Questa poteva essere la rivincita, ma per questa partita ho solo da ringraziare i ragazzi, poi a volte gli episodi sono a favore e a volte contro".