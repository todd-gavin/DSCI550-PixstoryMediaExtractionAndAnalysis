E' un Pogba davvero carico e voglioso di iniziare a giocare quello che si è presentato alla stampa nel giorno del suo ritorno ufficiale alla Juventus. Ha voglia di fare bene e di vincere, e dice che anche se aveva altre offerte, il suo cuore ha scelto il bianconero e Torino come sua casa. "Sono felice di tornare a casa, è così che mi sento qua. Avete visto tutti l'accoglienza delle persone, questo per è qualcosa di più che un sogno. Sono molto molto contento". 

Il suo ritorno è legato anche ad Allegri in panchina, l'allenatore che lo ha lanciato sui grandi palcoscenici e con cui si è sentito tutta la stagione scorsa forse per pianificare anche il suo possibile ritorno. "Non vedo l'ora di iniziare e di aiutare la squadra, spero di fare bene sul campo, anzi spero di fare meglio rispetto all'altra volta". "Anche a Manchester parlavo spesso con lui, abbiamo sempre avuto un gran rapporto e anche prima di venire qua ci ho parlato. Con lui ho passato tanti anni belli, tornare qua oggi significa farlo nel momento giusto e con la persona giusta".

Pogba ritorna a Torino cambiato, più maturo e con una famiglia. E' un papà adesso e non manca di sottolinearlo: "Ora sono un uomo e sono un papà, dopo gli allenamenti ci si riposa e si gioca coi bambini. Ma poi sono sempre lo stesso: medesimi obiettivi, solo che ora torno con una famiglia. Poi è lo stesso Pogba, con lo stesso numero e la stessa fame di vittorie".

Obiettivi stagionali? "Sicuramente vincere il campionato. Non ho vinto la Premier e non ho vinto trofei negli ultimi due anni, voglio un trofeo in mano. Questo è il primo obiettivo. Abbiamo tutti il sogno di vincere la Champions, non credo sia un obiettivo ma di certo è un nostro sogno".