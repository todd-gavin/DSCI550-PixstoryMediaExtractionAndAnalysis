Sorpasso nelle trattative per rilevare il Milan da Elliott. Stando a quanto riportato da Il Sole 24 Ore, RedBird Capital Partners avrebbe superato l’offerta di Investcorp per l’acquisto dei rossoneri.

Redbird è una società d'investimento americana fondata nel 2014 da Gerry Cardinale, ex partner di Goldman Sachs, e si occupa principalmente di servizi finanziari. 

Il Milan non sarebbe, tuttavia, il primo affare di Redbird nel mondo dello sport e nello specifico nel mondo del calcio. A luglio 2020 il fondo ha, infatti, rilevato l'85% delle quote del Tolosa, società attualmente in Ligue 2, mentre nel 2021 il fondo americano ha trovato l'accordo per rilevare - per circa 735 milioni di dollari - il 10% di Fenway Sports Group (FSG), gruppo di riferimento del Liverpool, di cui Redbird è divenuta così azionista, insieme ad altri grandi personaggi, come LeBron James.