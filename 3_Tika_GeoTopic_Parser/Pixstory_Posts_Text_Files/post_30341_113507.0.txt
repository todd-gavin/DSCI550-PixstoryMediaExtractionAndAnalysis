Ritorno a casa per Matteo Pessina: il centrocampista dell'Atalanta e della Nazionale passa al Monza, società dove è cresciuto e di cui è tifosa tutta la sua famiglia, tramite la formula del prestito con obbligo di riscatto fissato a 15 milioni al raggiungimento della salvezza in Serie A. Una decisione in cui sono entrati dunque in gioco anche fattori sentimentali, tanto che al 25enne è stata promessa anche la fascia da capitano. Si tratta dell'ennesimo colpo di mercato della società di Silvio Berlusconi e Adriano Galliani, scatenata soprattutto sul fronte italiani. Prima di Pessina, infatti, erano già stati ingaggiati Alessio Cragno, Stefano Sensi, Andrea Carboni e Andrea Ranocchia.