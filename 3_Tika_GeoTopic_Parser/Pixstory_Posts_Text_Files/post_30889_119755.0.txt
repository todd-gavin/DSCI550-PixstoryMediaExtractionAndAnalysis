Nuove dichiarazioni velenose di Matthijs De Ligt nei confronti della Juventus e dell'allenatore Massimiliano Allegri. Il difensore olandese, passato al Bayern Monaco, nel corso di un'intervista a Espn ha dichiarato: "Scelsi di andare alla Juve con l’idea di giocare un calcio più offensivo perché l’allenatore era Sarri: ha una grande reputazione per ciò che ha fatto con Napoli e Chelsea e pensavo di trovare uno stile più simile all’Ajax. Purtroppo dopo un anno è andato via". De Ligt ha poi sottolineato le differenze rispetto alla sua precedente esperienza nella squadra di Amsterdam, ammettendo che il modo di giocare della Juventus è stato comunque premiato nel corso degli anni dai risultati sul campo: "All’Ajax pressavo molto forte, prendevo rischi. Alla Juve era diverso. Giocavo più all’indietro, un modo di difendere diverso. Il ritmo in generale in Italia è più lento, quindi si può stare più dietro. E visto quanto ha vinto la Juve in Italia, penso sia il modo giusto".