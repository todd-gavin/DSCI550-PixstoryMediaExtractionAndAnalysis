"Marlon è un nuovo giocatore del Monza. Il difensore brasiliano ha firmato un contratto coi biancorossi fino al 30 giugno 2023. Nato il 7 settembre 1995 a Duque de Caxias, è cresciuto nel Fluminense, dove è arrivato a 14 anni, debuttando tra i professionisti nel maggio 2014. Dopo aver collezionato 46 presenze col club brasiliano, nel giugno 2016 è stato acquistato dal Barcellona. Con i blaugrana ha esordito in Champions League e ha giocato due gare in Liga, oltre ad essere stato impiegato 27 volte con il Barcellona B. Nell’estate 2017 è approdato al Nizza per un’esperienza in prestito di una stagione, con 27 presenze complessive, comprese tre in Europa League.
A portarlo in Italia è stato il Sassuolo nell’estate 2018. In tre stagioni coi neroverdi ha giocato 66 partite, segnando anche un gol. Il suo allenatore per tutto il triennio emiliano è stato l’ex calciatore del Monza Roberto De Zerbi, che lo ha voluto con sé anche nella successiva esperienza con lo Shakhtar Donetsk. In Ucraina Marlon ha vinto la Supercoppa e ha collezionato 22 presenze di cui 9 in Champions League. Il Monza lo riporta ora in Serie A, dove ha già dimostrato tutto il suo valore. Benvenuto Marlon". Ennesimo colpo di spessore del Monza di Adriano Galliani che riporta Marlon in Italia e rinforza ulteriormente la rosa della società neo promossa.