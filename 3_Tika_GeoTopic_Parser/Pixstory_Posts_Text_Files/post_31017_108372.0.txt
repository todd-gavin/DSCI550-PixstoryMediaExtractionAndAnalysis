Dopo 18 anni di carriera e 601 partite ufficiali, Aleksandar Kolarov ha annunciato il suo ritiro. Il terzino dell'Inter  classe 1985 lo ha annunciato attraverso una lettera: "Comunico oggi il mio addio al calcio giocato. Ho sempre saputo che prima o poi questo giorno sarebbe arrivato e, nonostante ciò, sono grato di essere riuscito a realizzare quello che è stato il mio sogno da sempre. Adesso sono già proiettato verso la mia 'seconda vita' nel mondo del calcio. E per questo, non appena saranno pubblicati i bandi, mi iscriverò ai corsi di abilitazione, prima da osservatore e subito dopo da direttore sportivo, presso il Centro Tecnico Federale di Coverciano". Nell'ultima stagione il serbo aveva giocato molto poco con la maglia nerazzurra, collezionando 4 presenze per appena 44 minuti totali in campo. In carriera ha vinto 11 trofei e partecipato a due Mondiali.