Secondo i dati definitivi di aprile resi noti oggi dall'Istat, l’inflazione scende su base annua dal +6,5% di marzo al +6%.

"Se è positivo che l'inflazione scenda rispetto al dato provvisorio e a quello di marzo, una dimostrazione del fatto che gli interventi del Governo su luce, gas e benzina sono andati nella giusta direzione, resta il fatto che si tratta di provvedimenti insufficienti e che la strada è ancora tutta da percorrere. I dati di oggi, ad esempio, dimostrano che il bonus di 200 euro deciso dal Governo per affrontare il caro vita è del tutto inadeguato, è una goccia nel mare, visto che l'inflazione al 6% significa un aumento del costo della vita, per una famiglia media, pari a 1701 euro su base annua, ossia 8 volte e mezzo di più" afferma Massimiliano Dona, presidente dell'Unione Nazionale Consumatori.

"Se consideriamo una coppia con 2 figli, dove entrambi i genitori lavorano e hanno un reddito inferiore a 35 mila euro di reddito e, quindi, avranno un contributo complessivo di 400 euro, l'inflazione determina una stangata da 2118 euro su base annua, oltre 5 volte il bonus

Di questi 2118 euro, 496 servono per il solo carrello della spesa, 918 se ne vanno per Abitazione, acqua ed elettricità, 524 euro per i Trasporti, 479 per prodotti alimentari e bevande. Per una coppia con 1 figlio, la batosta è pari a 1987 euro, 921 per l'abitazione, 457 per i trasporti, 431 euro per cibo e bevande, 448 per le spese di tutti i giorni. Anche considerando un single con meno di 35 anni, il rialzo annuo complessivo è di 1425 euro, 7 volte il bonus di 200 euro, 857 per l'abitazione, 193 euro per mangiare e bere, 202 per i beni alimentari, per la cura della casa e della persona. Non parliamo poi delle coppie senza figli con meno di 35 anni che hanno una maggior spesa annua di 2145 euro o delle famiglie numerose con più di 3 figli, che hanno la mazzata record pari a 2370 euro, 525 solo per il cibo e 543 per il carrello della spesa" conclude Dona.