La possibile partecipazione di Novak Djokovic ai prossimi Us Open diventa un caso politico negli Stati Uniti. L'ex numero 1 del mondo ha già dovuto rinunciare a partecipare al prossimo torneo Master 1000 di Montreal in quanto, non essendo vaccinato contro il Covid, non può entrare in Canada. Destino simile lo attende per gli Stati Uniti, ed è per questo che i deputati repubblicani Claudia Tenney e Louie Gohmert hanno chiesto al Presidente Joe Biden un'esenzione per il serbo: "Impedire a grandi atleti come il 21 volte campione Slam Novak Djokovic di competere in eventi di alto profilo riduce la loro importanza vitale dal punto di vista economico e diplomatico, senza che ci sia un beneficio tangibile per la salute pubblica" hanno scritto nella loro richiesta. L'ostacolo per Djokovic sono le normative riguardanti i viaggiatori internazionali: partecipare al torneo, di per sé, non è vietato ai non vaccinati, così come non ci sono restrizioni per il pubblico. L'unica possibilità per il serbo, che per lo stesso motivo ha già saltato gli Australian Open, è che Biden gli riconosca la "National Interest Exemption".