Ora è ufficiale: RedBird Capital Partners ed Elliott Advisors UK Limited hanno comunicato la sottoscrizione di un accordo definitivo per la cessione della maggioranza delle quote dell'Associazione Calcio Milan. Il closing avverrà entro il prossimo settembre, ma l’accordo è già stato trovato, sottoscritto e annunciato.

La cessione della maggioranza della società ha un valore di 1,2 miliardi di euro. Il fondo Elliott manterrà sia una quota societaria di minoranza, sia alcuni propri rappresentanti nel consiglio d’amministrazione in modo tale da consolidare la partnership e dare continuità a quanto fatto negli ultimi quattro anni culminati con la vittoria dello Scudetto.

RedBird entra nel Milan per proseguire il lavoro fatto sino a oggi e puntando a un ritorno ai vertici del calcio mondiale. La combinazione di successi sul campo, strategia di acquisto e sviluppo di nuovi giocatori e gestione commerciale globale di altissimo livello, unite all'esperienza di RedBird nel guidare e sviluppare franchigie sportive internazionali garantiranno un futuro ancor più luminoso alla leggendaria storia del Milan. 

"Siamo onorati di essere parte dell'illustre storia di AC Milan e ci entusiasma la prospettiva di poter scrivere il prossimo capitolo del Club proprio nel momento in cui è tornato a occupare la meritata posizione ai vertici nel campionato italiano con lo sguardo ai futuri traguardi a livello europeo e mondiale”, ha detto Gerry Cardinale, il fondatore di RedBird, “La filosofia di investimento di RedBird e i risultati conseguiti nel mondo dello sport hanno dimostrato che le società calcistiche possono avere successo in campo, mantenendo allo stesso tempo un profilo finanziario sostenibile. Siamo impazienti di iniziare una partnership di lungo termine con il Club, il suo management e i milanisti di tutto il mondo per continuare a spingere il Milan sempre più in alto negli anni a venire".

Dal fondo Elliott: “Quando Elliott ha acquisito AC Milan nel 2018 abbiamo ereditato un Club con una storia straordinaria, ma con seri problemi finanziari e prestazioni sportive deludenti. Il nostro piano era semplice: creare stabilità finanziaria e riportare il Milan nel posto che gli spetta nel calcio europeo. Ritengo si possa dire che abbiamo raggiunto entrambi gli obiettivi”.