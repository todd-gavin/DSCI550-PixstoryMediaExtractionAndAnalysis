Dire come sia andato il Mondiale di atletica di Gianmarco Tamberi, medaglia d'oro a Tokyo dìnel salto in alto, è complicato. Se è vero che è arrivato solamente quarto, quindi fuori dal podio che era l'obiettivo minimo, è anche vero che ha saltato 2.33, un'altezza che non pensava di riuscire a raggiungere viste le condizioni fisiche non ottimali. I suoi avversari però sono stati eccezionali.

A vincere la medaglia d'oro è stato il suo "amico" Essa Barshim che con lui aveva diviso il primo posto alle Olimpiadi. L'atleta qatarino ha bissato la misura di Tokyo e si è imposto con 2.37 che gli vale il terzo titolo consecutivo. Sul podio anche il sudcoreano Sanghyeok Woo e l'ucraino Protsenko.

"Non posso lamentarmi di come sono riuscito a gestire la gara", ha detto ai microfoni della Rai Tamberi, "Oggi pochi avrebbero scommesso sul fatto che avrei saltato 2.33, non l’avrei fatto nemmeno io. Ho speso tante energie per essere entrato in finale. Non posso dire di essere contento e me ne faccio poco della medaglia di legno, ma non posso lamentarmi perché ci siamo presentati in una condizione difficile. So di stare bene fisicamente a parte questi dolori, sapevo di poter saltare in alto ma provo dolore nella rincorsa".