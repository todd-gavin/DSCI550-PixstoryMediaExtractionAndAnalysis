Un emozionatissimo Gianmarco Pozzecco ha iniziato la sua avventura come CT dell'Italbasket con la conferenza stampa di presentazione tenutasi a Milano. Il Poz, attuale vice di Ettore Messina sulla panchina dell'Olimpia Milano, ha dichiarato: "Penso che ci siano pochi sportivi che hanno sofferto come ha sofferto il sottoscritto per la maglia azzurra. So che allenare la Nazionale sarà qualcosa di completamente diverso. Giocare con la Nazionale è entusiasmante, allenarla lo sarà altrettanto, ma la responsabilità che avrò sarà enorme". Pozzecco ha spiegato che si dedicherà completamente alla Nazionale, chiamata a fare da traino a tutto il movimento: "Il mio ruolo sarà full time, perché penso ci sia la necessità di avere non solo l'obiettivo di far vincere la Nazionale, ma anche di far crescere il movimento. Voglio che la pallacanestro ritrovi quella visibilità che non ha perso, ma che si è un po' smarrita". Sul tema scottante della convocazione dei giocatori assenti al pre-olimpico di Tokyo dello scorso anno, Pozzecco ha aggiunto: "La mia responsabilità nei confronti di convocati ed esclusi sarà talmente studiata e valutata che sono convinto di avere pochi margini errore. Vogliamo fare una Nazionale competitiva, ma anche un gruppo di persone con grande senso di squadra. Se Gigi Datome darà la sua disponibilità, farà parte di questo gruppo".