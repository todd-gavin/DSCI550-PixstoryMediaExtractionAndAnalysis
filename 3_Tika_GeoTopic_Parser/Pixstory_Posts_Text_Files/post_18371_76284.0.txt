Quello che sta facendo Matteo Berrettini in Australia è davvero incredibile. Dopo la vittoria ai quarti di finale contro Gael Monfils (battuto in 5 set), il tennista italiano dovrà vedersela con Rafa Nadal in semifinale. Un match attesissimo che ha solamente un precedente datato 2019 e, scherzo del destino, anche in quella occasione (agli Us Open) Berrettini aveva sconfitto Monflis prima di affrontare lo spagnolo. Un match da non ricordare quello di tre anni fa perché Nadal si impose per 3-0.

La strada sarà ancora una volta in salita per il romano, sfavorito secondo i pronostici ma mai così vicino in classifica al rivale. In caso di vittoria Berrettini (settimo) potrebbe scavalcare Nadal, attualmente quinto al mondo, in classifica ATP.

Intanto l'azzurro si gode il traguardo raggiunto: è il primo tennista italiano a centrare i quarti di finale in tutti e quattro gli Slam e, finora unico nella storia, ad arrivare alla semifinale degli Australian Open.