അമ്മ വായനശാലയിൽ നിന്ന് പുസ്തകങ്ങളെടുത്ത് വായിക്കുന്നത് കണ്ട്,ആ പുസ്തകങ്ങളിൽ നോക്കിയിരുന്ന് ഒടുക്കം അമ്മയുടെ മെമ്പർഷിപ്പിലാണ് ലൈബ്രറിയിൽ നിന്ന് ആദ്യമായി ബാലസാഹിത്യങ്ങളെടുത്ത് വായിക്കാൻ തുടങ്ങിയത്.തുടർന്നങ്ങോട്ടുണ്ടായ വലുതും ചെറുതുമായ എല്ലാ വയനകൾക്കും ഊന്നൽ നൽകിയത് ആ തുടക്കമായിരുന്നു. കൊടിക്കുന്ന് സെന്ററിൽ തന്നെയുള്ള വായനശാലയുടെ പഴയ ഓടിട്ട കെട്ടിടവും, ചെറിയൊരു ഇടത്തിനകത്ത് ആയിരക്കണക്കിന് പുസ്‌തകങ്ങൾ ഒന്നിച്ചിരുന്നതും, അവയുടെ മണവും ഇതെഴുതുമ്പോഴും എനിക്ക് ലഭിച്ചു കൊണ്ടിരിക്കുന്നുണ്ട്.എനിക്ക് വായിക്കാൻ പുസ്തകമെടുക്കാൻ,കൂട്ടുകാർക്ക് വേണ്ടി,അനിയത്തിക്കൊപ്പം,തുടങ്ങി എന്റെ വീട് ലൈബ്രറിക്കടുത്താണ് എന്ന് പറഞ്ഞ് എന്നെയും കൂട്ടി ലൈബ്രറിയിൽ പോകുന്ന ധാരാളം സുഹൃത്തുക്കളുടെ കൂടെ... അങ്ങനെ എത്രയെത്ര തവണ ഞാൻ ആ ചെറിയ ഇടത്തിൽ കയറി ഇറങ്ങിയിരിക്കുന്നു.. പുസ്തകങ്ങൾ വീട്ടിലേതെന്ന പോലെ തിരഞ്ഞിരിക്കുന്നു.. അടുക്കി വെച്ചിരിക്കുന്നു.. ഓർമ്മകളേറെയാണ്.ഞാനുമായി അത്രയേറെ ബന്ധമുണ്ടാവാൻ വായനശാല വീടിനോട് ചേർന്ന് നിൽക്കുന്നതും,പഴയ ലൈബ്രേറിയൻ യാശോദ ചേച്ചിയും,ലൈബ്രറിയുമായി ബന്ധപ്പെട്ട എല്ലാ പരുപാടികളിലും ഞങ്ങളുണ്ടാകുന്നതും തുടങ്ങി കാരണങ്ങളേറെയാണ്.

അങ്ങനെയിരിക്കെ പത്താം ക്ലാസായപ്പോൾ മുതൽ പുസ്‌തക വായന കുറയുകയും,പ്ലസ്‌ ടു കാലഘട്ടത്തിൽ അത് തീരെ ഇല്ലാണ്ടാവുകയും ചെയ്ത സാഹചര്യത്തിൽ ലൈബ്രറിയുമായുള്ള എന്റെ ബന്ധം കുറയുന്നുണ്ടോ എന്ന് ഞാൻ സംശയിച്ചിരുന്നു.പക്ഷേ എന്നും യുവാക്കളുടെയും കുട്ടികളുടെയും ഉന്നമനത്തിനായി പ്രവൃത്തിച്ചുകൊണ്ടിരുന്ന ലൈബ്രറിയുടെ നേതൃത്വം ധാരാളം പേർക്ക് എല്ലാ ഞായറാഴ്ചകളിലും പി എസ് സി ക്ലാസ്സുകൾ സൗജന്യമായി നൽകികൊണ്ടിരുന്നു.ആ സമയത്ത് വെറുതെ വീട്ടിലിരുന്ന ഞാനും  പി എസ് സി എഴുതാൻ പ്രായമായില്ലെങ്കിലും അവരോടൊപ്പം ചേർന്നു.വീണ്ടും വായനശാല എന്നോട് അടുത്ത് കൊണ്ടേയിരുന്നു.

ഇന്ന് വായനശാലയുടെ പുതിയ കെട്ടിടത്തിന്റെ ഉദഘാടനമാണ്.വൈകിട്ട് 4:00ക്ക് ബഹുമാനപ്പെട്ട സ്പീക്കർ ശ്രീ എം ബി രാജേഷ് ലൈബ്രറി നാടിന് സമർപ്പിക്കും.പുതിയ കെട്ടിടം വീടിനോട്‌ കുറച്ച് കൂടെ ചേർന്നാണ് പണിതിരിക്കുന്നത്.വീട്ടിൽ നിന്ന് കാലെടുത്ത് വെക്കുന്നത് തന്നെ അങ്ങോട്ടാണ്.പുതിയ കെട്ടിടത്തിന്റെ പണി  പൂർത്തിയായ നാൾ മുതൽക്കേ ഈ ദിവസത്തെ പറ്റി ഞങ്ങളെപ്പോഴും ആലോചിക്കുമായിരുന്നു.കഴിഞ്ഞ ആഴ്ചയിൽ നാട്ടിൽ വന്നപ്പോഴാണ് ആ ദിവസവും വന്നെത്തിയ വിവരമറിഞ്ഞത്.എറണാകുളത്തായിരിക്കുമ്പോഴും ഈ ചടങ്ങിന് എനിക്കെത്താൻ കഴിഞ്ഞെങ്കിലെന്ന് മനസ്സുകൊണ്ട് ആഗ്രഹിച്ചിരുന്നു.ഉദ്ഘാടനത്തിന്റെ ഒരുക്കങ്ങൾ കൂടി കണ്ടപ്പോൾ എനിക്കുണ്ടായ ആഹ്ലാദത്തിനും സന്തോഷത്തിനും കണക്കില്ല.അമ്പലത്തിലെയോ പള്ളിയിലെയോ ഉത്സവങ്ങളേക്കാൾ മനോഹരമായി നാടിനെ അണിയിച്ചൊരുക്കി, വായനശാലയുടെ ഉദ്ഘാടന ചടങ്ങിന് പന്തലിടുന്ന വിവേക സമ്പന്നരായ എന്റെ കൂട്ടരെയോർത്താഹ്ലാദിച്ച്, ഇതേ പറ്റി അവിടെയെല്ലാവരോടും പറഞ്ഞ് അഭിമാനം കൊണ്ട്, ആത്മനിർവൃതിയടഞ്ഞയാളാണ് ഞാൻ. അത്രമേൽ അറിവിന്റെ, വായനയുടെ മഹത്വം തിരിച്ചറിയുന്ന,ആ വെളിച്ചം പകരാനാഗ്രഹിക്കുന്ന ഒരു പറ്റം മനുഷ്യർ തന്നെയാണ് ഇതിന് പുറകിലെന്ന് പറയാതെ വയ്യ.തിരിച്ച് കോളേജിലേക്ക് പോയെങ്കിലും മഴയവധി കാരണം ഇന്നിവിടെക്ക് വീണ്ടും വരേണ്ടി വന്നപ്പോൾ ഞാനേറെ സന്തോഷിച്ചത് ഈ ചടങ്ങിൽ പങ്കെടുക്കുക്കാമല്ലോ എന്നോർത്താണ്.

'അതുല്യ കുട്ടീ' എന്ന് വിളിച്ച് വിവരങ്ങന്വേഷിക്കുന്ന, നിരന്തരം എഴുതണമെന്ന് ഓർമ്മിപ്പിച്ചുകൊണ്ടിരിക്കുന്ന, ശശി മാമ തന്നെയാണ് ലൈബ്രറി എന്ന് പറയുമ്പോൾ എനിക്കോർമ്മ വരുന്ന ആദ്യമുഖം..വായനശലയെ പറ്റി പറയുമ്പോൾ അമ്മക്കും അച്ഛനുമുള്ള ആവേശത്തെ കുറിച്ച് അനിയത്തി പറഞ്ഞതുകൂടെ ഓർക്കുകയാണ്.സ്വന്തം വീട്ടിൽ കല്ല്യാണം നടക്കുന്നത് പോലെ രണ്ട് പേരും എപ്പോഴും അതിനെ പറ്റി സംസാരിക്കുന്നതിനെ പറ്റിയവൾ പറയുകയുണ്ടായി.നമ്മുടെ എന്ന് ചേർക്കാതെ അവർ വായനശാലയെ പറ്റി സംസാരിക്കുന്നത് ഞാനും കേട്ടിട്ടില്ല.'അതുല്യ വരുന്നില്ലേ'എന്ന് അന്വേഷിക്കുന്ന ശശിമാമയും വീട്ടിലേതിന് എന്ന പോലെ 'ഉണ്ട് ഉണ്ട് 'എന്ന് ഉത്തരം നൽകുന്ന അമ്മയും എന്നെ കൂടുതൽ സന്തോഷിപ്പിക്കുന്നു.അങ്ങനെ അങ്ങനെ എനിക്കീ ഉത്സവത്തെ വർണ്ണിക്കാൻ വാക്കുകളില്ലാതെയാകുന്നു..
നാളെ ധാരാളം പേർക്ക് എഴുതാൻ കരുത്താവാൻ, വായനയുടെ ആദ്യ പാഠങ്ങൾ പകരാൻ, പരുതൂർ ലൈബ്രറി ആൻഡ് റിക്രീയേഷൻ സെന്റർ എന്ന ഞങ്ങളുടെ വായനശാല കൂടുതൽ  യശസ്സോടെ തന്നെ തലയുയർത്തി നിൽക്കട്ടെ..ഇനിയും ഇനിയും ഒരുപാട് പേർക്ക് അറിവിന്റെ ആകാശങ്ങൾ പണിത് കൊടുക്കാൻ, ഇനിയും ധാരാളം കാലം ഈ നാടിന് വെളിച്ചം വിതറാൻ വായനശാലക്ക് കഴിയട്ടെ..ആശംസകൾ❤️