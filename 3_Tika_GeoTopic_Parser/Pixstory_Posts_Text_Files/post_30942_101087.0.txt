Ci sono volute undici tappe, ma alla fine è arrivato il primo successo di un ciclista italiano al Giro d'Italia 2022. Sul traguardo di Reggio Emilia, al termine di 203 km completamente pianeggianti, a vincere la volata del gruppo è stato Alberto Dainese. Il 24enne della DSM ha battuto tutti gli sprinter più forti del gruppo, con Fernando Gaviria che si è dovuto accontentare del secondo posto, davanti a Simone Consonni, Arnaud Demare, Caleb Ewan e Mark Cavendish. La giornata è vissuta sulla fuga di Dries De Bondt, ripreso quando mancavano appena 1,2 km al traguardo. Classifica generale invariata, con Juan Pedro Lopez ancora maglia rosa. Domani 204 km da Parma a Genova, una tappa ondulata attraverso gli Appenini che dovrebbe permettere l'arrivo di una fuga.