Nonostante i campionati siano ai nastri di partenza, e alcuni già iniziati, continua il calciomercato. Sul Milan incombe il Psg, interessato a portare a Parigi l’uomo più decisivo dello scorso campionato, quello dello scudetto, Rafael Leao. Il tecnico Galtier d’altronde lo aveva detto: “Sì, vogliamo che al PSG arrivi un altro attaccante. La società sta lavorando sodo in questa direzione, ma dobbiamo stare attenti: non dobbiamo prendere tanto per prendere. I giocatori da inserire in organico devono essere funzionali alla nostra rosa".

Leao è una delle due piste del Psg. L’altra è il giocatore del Manchester United Rashford. Per l’attaccante del Milan sarebbe necessario un assegno da 70 milioni di euro, cifra che a Parigi non avrebbero difficoltà a mettere sul piatto. In più ci sarebbe la carta di Diallo, difensore centrale che potrebbe interessare il Milan.