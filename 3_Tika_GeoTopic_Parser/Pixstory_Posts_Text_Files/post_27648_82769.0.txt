La scorpacciata di anticipi tra venerdì e sabato non impedisce alla 26esima giornata del campionato di calcio di Serie A di presentare comunque un piatto decisamente ricco. Alle 12.30 si parte con Fiorentina-Atalanta, riedizione del pirotecnico match che, in Coppa Italia, qualche giorno fa ha visto la Viola conquistarsi l’accesso alle semifinali (dove incontrerà la Juventus) grazie a uno spettacolare gol sul finale segnato da Milenkovic. Interessante anche l’unico scontro delle ore 15.00, con il Venezia che ospita il Genoa in una partita che è già uno spareggio salvezza. Alle 18.00, luci a San Siro per Inter-Sassuolo, gara fondamentale per stabilire se i nerazzurri, dopo una settimana di purgatorio, riusciranno a riprendersi la vetta della classifica ai danni del Milan, fermato ieri sul 2-2 dalla Salernitana. Chiude il programma giornaliero, infine, Udinese-Lazio, alle 20.45 
alla Dacia Arena. Tutte le partite saranno trasmesse in diretta su Dazn, con Sky che invece come da consuetudine potrà trasmettere l’anticipo delle 12.30.

Foto: Instagram acfiorentina