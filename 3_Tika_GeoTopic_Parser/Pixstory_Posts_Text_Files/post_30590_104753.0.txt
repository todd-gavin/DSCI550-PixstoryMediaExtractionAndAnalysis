Dopo il brutto infortunio alla caviglia che ha messo fine alla sua semifinale del Roland Garros 2022 contro Rafael Nadal, Alexander Zverev ha registrato un videomessaggio per spiegare le sue condizioni: "Sembra un infortunio molto grave, ma i medici stanno ancora facendo dei controlli.  È stato un momento molto difficile sul campo, è stato un match fantastico fino a quando è successo quello che è successo. Vi terrò aggiornati non appena ne sapremo di più". Protagonista fino a quel momento di un'epica battaglia con lo spagnolo - come testimonia il punteggio di 7-6 6-6 che si stava registrando in quel momento - Zverev ha augurato al suo rivale di vincere il torneo parigino ancora una volta: "Ovviamente voglio congratularmi con Rafa e spero che possa fare ancora di più la storia con il suo 14° titolo al Roland Garros". Nadal incontrerà domani il norvegese Casper Ruud, numero 8 al mondo.