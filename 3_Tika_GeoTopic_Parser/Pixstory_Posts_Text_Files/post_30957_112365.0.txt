La seconda tappa del Tour de France, disputata in Danimarca e caratterizzata dal passaggio sul lungo ponte (18 km) Storebaelt, è stata ricca di emozioni e colpi di scena. A vincere in volata è stato Fabio Jakobsen, olandese che due anni fa cadde al Giro di Polonia rischiando di morire, il quale ha beffato Wout Van Aert. Per il belga è il secondo piazzamento d'onore in due giorni, ma quantomeno si può consolare con la conquista della maglia gialla grazie ai secondi di abbuono, che gli permettono di scavalcare l'ex leader Lampaert. L'andamento della tappa è stato tutt'altro che lineare, con una prima caduta che ha coinvolto tra gli uomini di classifica Rigoberto Uran e una seconda che invece ha visto finire a terra anche la maglia gialla e il grande favorito Tadej Pogacar, proprio mentre si percorreva il ponte Storebaelt. Il temuto vento che poteva spezzettare il gruppo resta contrario e non laterale, impedendo la formazione di ventagli, e così i ciclisti arrivano compatti agli ultimi chilometri. Qui avviene un'altra caduta, che coinvolge ancora Pogacar e anche Filippo Ganna, ma essendo già dentro agli ultimi 3 km i tempi vengono neutralizzati. I sopravvissuti si giocano la vittoria di giornata, con Jakobsen che si prende un bel rischio facendo a spallate con Peter Sagan e in rimonta beffa Van Aert e Pedersen. Domani terza e ultima tappa in Danimarca, lunedì primo giorno di riposo e trasferimento in Francia.