Le voci trapelate in mattinata sembrano trovare sempre più conferme. Stando a quanto riporta Bloomberg ci sarebbe una trattativa avanzata per l'acquisizione del Milan da parte del fondo arabo Investcorp. 1,1 miliardi di euro, questa la base da cui Elliott partirebbe per la cessione della società che ha comprato dal presidente cinese Li Yonghong nel 2018.

Per il momento non ci sono conferme ufficiali da parte dei soggetti in causa, ma pare che la trattativa sia già in fase avanzata. Insomma, il Milan 7 volte campione d'Europa potrebbe avere un nuovo proprietario. Investcorp detiene un asset in gestione di 36,7 miliardi di dollari, ma da quando ha cominciato ad espandere le sue partecipazioni punta a raggiungere quota 100 miliardi. Si tratta del più grande gestore patrimoniale alternativo del Medio Oriente, attivo dal 1982.