Ottima performance per le Università italiane a livello mondiale; soprattutto spicca per eccellenza la 'Statale' di Milano che si piazza al primo posto in Italia per il ranking Arwu (Academic Ranking World University).
 
La classifica viene pubblicata ogni Ferragosto ed è indicativa dei progressi fatti nel campo della ricerca e dell'istruzione universitaria.
 
La Statale quest'anno si colloca nel cosiddetto 'range' compreso fra il 150esimo e il 200esimo posto a livello mondiale: un piazzamento d'eccezione se si pensa che gli atenei censiti sono 18.000 in tutto (di cui almeno 2.500 nella prima fascia di eccellenza). Fra i parametri valutati dalla giuria ci sono i Premi Nobel, le medaglie Fields, il numero di ricercatori citati e le pubblicazioni scientifiche indicizzate.
 
"Complimenti al Rettore Elio Franzini, ai docenti, ai ricercatori e a tutti coloro che hanno contribuito a raggiungere questo importante risultato" ha dichiarato il presidente della Regione Lombardia.