Bisognerà aspettare l'autunno per rivedere in campo Roger Federer: il tennista svizzero ha comunicato la sua presenza nel torneo di Basilea, tradizionale appuntamento di tarda stagione per l'ex numero 1 del mondo che ha vinto ben 10 volte davanti ai suoi connazionali. L'annuncio segue la precedente conferma della partecipazione di Federer alla Laver Cup, la sfida tra tennisti europei contro resto del mondo in programma a settembre, quando scenderà in campo nel doppio dell'Europa assieme all'amico-rivale Rafael Nadal. Difficile che lo svizzero possa inserire altre partecipazioni prima di questi due eventi: come mostrato da lui stesso sui social, ha da poco ripreso ad allenarsi tornando a colpire la pallina. L'ultima partita di Federer in un torneo ATP risale allo scorso luglio, quando venne sconfitto nei quarti di finale di Wimbledon dal polacco Hurkacz. A 41 anni suonati, non è escluso che la scelta di Basilea sia anche il modo per chiudere la carriera, un po' come stanno facendo in questi mesi altri protagonisti di grandi match del recente passato giocati contro di lui: da Martin Del Potro, che ha salutato tutti al torneo di Buenos Aires, a Jo-Wilfried Tsonga che giocherà per l'ultima volta al prossimo Roland Garros.