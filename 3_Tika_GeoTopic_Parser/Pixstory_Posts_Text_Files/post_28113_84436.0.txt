La decisione era nell’aria e adesso è anche ufficiale: la Nazionale di calcio della Russia non potrà partecipare ai Mondiali, in programma in Qatar dal 21 novembre al 18 dicembre 2022. Una misura voluta dalla Fifa, che ha estromesso il Paese guidato da Vladimir Putin dalla maggiore competizione calcistica globale in qualità di 
misura sanzionatoria accessoria dopo l’invasione dell’Ucraina avviata nei giorni scorsi. Ancora da decidere cosa succederà alla Polonia, che avrebbe dovuto giocare proprio contro la Russia nei playoff qualificazione: probabile che ci sarà una vittoria a tavolino e l’automatico passaggio alla fase successiva (dove troverà la vincente della sfida tra Svezia e Repubblica Ceca), o il ripescaggio della Slovacchia, la prima delle escluse dal girone preliminare. Sanzioni anche da parte dell’Uefa, che ha escluso con effetto immediato tutte le squadre russe dalle coppe europee: a pagarne le conseguenze è solo lo Spartak Mosca, unica squadra ancora in corsa 
in Europa League, che avrebbe dovuto incontrare il Lipsia negli ottavi di finale. Stralciato anche l’accordo milionario con la compagnia energetica Gazprom, che sponsorizzava la Champions League. 

Foto: Instagram teamrussia