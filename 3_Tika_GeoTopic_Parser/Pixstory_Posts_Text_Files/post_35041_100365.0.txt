Lorenzo Insigne saluta Napoli dopo dieci anni. Andrà a giocare nel Toronto lasciando il club a parametro zero per non essere riuscito a trovare un accordo con la società per proseguire il rapporto. Le emozioni dell'ultima al Maradona con la maglia azzurra addosso sono state tante: "Ringrazio tutti i tifosi che oggi sono venuti allo stadio a incitarmi, da napoletano è una gioia immensa. Col tempo la prima cosa che farò è tornare qua, qui è casa mia e non si dimentica mai casa", ha detto a caldo subito dopo la partita vinta per 3-0 contro il Genoa.

Una scelta, quella di lasciare Napoli, difficile, sofferta e che non sembrava nemmeno poter accadere. Invece così è: "E' troppo forte l'amore per città e maglia", ha detto ancora Insigne, "Ci sono poi momenti in cui bisogna fare delle scelte. Io e la società purtroppo abbiamo fatto questa scelta, siamo contenti, sia io che loro. Ho dato tutto, non ho rimpianti. I tifosi mi hanno dimostrato sempre l'affetto nei miei confronti, lo porterò sempre dentro".

Sul chiudere la carriera al Napoli il numero 24 ha detto: "Ora non mi va di dire queste cose, io ho fatto la mia scelta e la società la sua. Stiamo bene così. Voglio solo godermi questo momento. Anche se andrò lontano il mio cuore è qui. Verrò a vedere il Napoli in tribuna o in curva appena possibile perché questa è casa mia".