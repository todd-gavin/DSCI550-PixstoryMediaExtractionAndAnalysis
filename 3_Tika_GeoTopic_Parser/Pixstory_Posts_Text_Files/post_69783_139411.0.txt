അഭിനയ ചക്രവർത്തിക്ക് ഇന്ന് 71 ന്റെ പൊൻതിളക്കം!
മലയാള സിനിമ കണ്ട, ഇന്ത്യൻ സിനിമ കണ്ട മികച്ച നടൻമാരിൽ ഒരാൾ എന്നുള്ളതിനും അപ്പുറത്ത്, മമ്മൂട്ടി എന്തൊക്കെയോ ആണ് നമ്മൾ മലയാളികൾക്ക്. മഹാ നടൻ എന്നതിലുപരി ഒരു വല്യേട്ടൻ അതാണ് കേരളീയർക്ക് മമ്മൂക്ക. ഒരു നടൻ തന്റെ നടന വൈഭവം തെളിയിക്കുന്നത് എപ്പോഴാണ് എന്ന് ആരെങ്കിലും ചോദിച്ചാൽ, ഉടൻ അവർക്ക് മുന്നിൽ എടുത്ത് കാണിക്കേണ്ട ഒരു വിലമതിക്കാൻ ആകാത്ത പുസ്തകമാണ് മമ്മൂട്ടിയുടെ ഫിലിമോഗ്രാഫി!
എത്രയെത്ര റോളുകൾ, എത്രയെത്ര സിനിമകൾ.. എല്ലാം ഒന്നിൽ നിന്നും മറ്റൊന്നില്ലേക്ക് വരുമ്പോൾ, അതിലെ അജഗജന്തരം വ്യക്തം! 1993, '94, '95 എന്നീ മൂന്ന് വർഷങ്ങളിൽ മമ്മൂട്ടി എന്ന നടൻ അഭിനയിച്ച സിനിമകളുടെയും റോളുകളുടെയും ഡൈനമിക്സ് എന്നെ എപ്പോഴും അത്ഭുത്തെടുത്താറുണ്ട്. വാത്സല്യം പാഥേയം എന്ന രണ്ട് കുടുംബ സിനിമകൾ ചെയ്യുമ്പോഴും അതേ വർഷം പുറത്തിറങ്ങിയ ജോഷി സംവിധാനം ചെയ്ത സൈന്യം എന്ന സിനിമയിലും മമൂട്ടിയുണ്ടായിരുന്നു. '94 ലേക്ക് വരുമ്പോൾ മമ്മൂട്ടി എന്ന നടന്റെ ക്ലാസ്സ്‌ ആൻഡ് റീ-ഡിഫൈൻഡ് ആക്ടിങ് വർഷമായിട്ടാണ് എനിക്ക് തോന്നിയിട്ടുള്ളത്. അത് മനസിലാക്കാൻ എനിക്ക് വേണ്ടി വന്നത് രണ്ടേ രണ്ട് സിനിമകൾ മാത്രം - വിധേയൻ, പൊന്തൻ മാട. ഒരുവശത്ത് ജന്മിത്വത്തിന്റെ പരിയായമായി ഭാസ്കര പട്ടേലരെ ആഢ്യത്തം കൊണ്ട് അലങ്കരിക്കുമ്പോൾ, മറ്റൊരു വശത്ത് താഴ്ന്ന് നിന്ന് തമ്പ്രാക്കൾ പറയുന്നതനുസരിക്കുന്ന പൊന്തൻ മാടയായി അഭിനയിച്ച് അവിസ്മരണീയമാക്കുന്നു! ശേഷം '95 ലേക്ക് വന്നാൽ ഈ നടൻ കാഴ്ചവച്ചത്, മഴയെത്തും മുൻപെയിലെ സുന്ദരനും സുമുഖനുമായ കോളേജ് ലെക്ചറായ നന്ദകുമാറിനെയും, നമ്പർ വൺ സ്നേഹതീരത്തിലെ അതി സുന്ദരനും, ബിസിനസ്‌ മാഗ്നെറ്റുമായ വിജയ ഭാസ്കറിനെയും. അങ്ങനെ നീളുന്നു.
മേൽ പറഞ്ഞ വർഷങ്ങളിൽ പുറത്തിറങ്ങിയ അതാത് സിനിമകൾ കണ്ടിട്ടുള്ളവർക്കറിയാം, അല്ലെങ്കിൽ ഇപ്പോൾ ഒരു ചെറിയ ഐഡിയ എങ്കിലും കിട്ടിയിട്ടുണ്ടാകും മുഹമ്മദ് കുട്ടി എന്ന വ്യക്തിയിലെ മമ്മൂട്ടി എന്ന നടന്റെ റേഞ്ച് എന്താണെന്ന്! ഇംഗ്ലീഷിൽ ഒരു ചൊല്ലുണ്ട് : The Tip of the Iceberg എന്ന്. മേൽ പറഞ്ഞ സിനിമകളും ആ ഗണത്തിലാകും പെടുക. മമ്മൂട്ടി എന്ന നടന്റെ റേഞ്ച് അദ്ദേഹം തന്നെ സ്വയം ആഴ്ന്ന് ആഴ്ന്ന് വൈരം പോലെ സൂക്ഷ്മമായി പുറത്തെടുത്തുകൊണ്ടിരിക്കുകയാണ്. ഒരു മോഹൻലാൽ ഫാൻ എന്ന നിലയിൽ, എന്നിൽ മമ്മൂട്ടി എന്ന നടൻ ചെലുത്തുന്ന ഇഫ്ഫക്റ്റും അത് തന്നെയാണ്. തന്റെ കംഫർട് സോണിൽ നിൽക്കാതെ, കല്ലും മുള്ളും നിറഞ്ഞ പാതയിലൂടെ, തന്റെ സിംഹസനത്തിന്റെ വേരുകൾക്ക് ഉറപ്പുണ്ടെന്ന് മറ്റുള്ളവരെ ബോധ്യപ്പെടുത്തുന്നു, ദശബ്ദങ്ങൾക്ക് ഇപ്പുറവും, തന്റെ 71 തികയുന്ന ഈ വർഷത്തിലും!
സന്തോഷവും അഭിമാനവും മാത്രം. ഇതുപോലെയുള്ള മഹാരഥന്മാരുടെ കാലത്ത് ജനിക്കാൻ കഴിഞ്ഞതിൽ. മലയാള സിനിമയുടെ ചക്രവർത്തിക്ക്, താരരാജാവിന്, വല്യേട്ടന്, നമ്മുടെ സ്വന്തം മമ്മൂക്കക്ക്.. സ്നേഹത്തിൽ, അതിലേറെ ബഹുമാനത്തിൽ പൊതിഞ്ഞ പിറന്നാളാശംസകൾ. ഇനിയും കാലങ്ങളോളം, മലയാള സിനിമയിൽ ഈ മമ്മൂട്ടിത്തം നീണാൾ വാഴട്ടെ! 