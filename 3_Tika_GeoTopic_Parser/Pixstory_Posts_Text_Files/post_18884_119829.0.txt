“Scelsi alla Juve con l’idea di giocare un calcio più offensivo perché l’allenatore era Sarri: ha una grande reputazione per ciò che ha fatto con Napoli e Chelsea e pensavo di avere uno stile più simile all’Ajax. Purtroppo dopo un anno è andato via”, parole di Matthijs de Ligt rilasciate in un'intervista a Espn subito dopo la presentazione ufficiale con il Bayern Monaco. L'olandese ha parlato della sua esperienza alla Juventus e del perché della scelta di approdare in bianconero.

De Ligt ha parlato anche della sua posizione in campo, di preferire il centro destra al lato sinistro dove è stato schierato molte volte: "Penso di stare meglio sul centro-destra, mi sento più a mio agio. All’inizio alla Juve è stato difficile giocare a sinistra, poi a metà stagione io e Bonucci ci siamo invertiti. Eravamo una buona coppia, abbiamo vinto lo Scudetto. Nel 2° e 3° anno poi sono tornato a giocare spesso a sinistra. Non è che non ci volessi giocare, sia chiaro, ma sapevo di essere più sicuro giocando a destra. È stato comunque importante per il mio sviluppo".