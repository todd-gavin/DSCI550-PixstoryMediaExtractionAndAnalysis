Da oggi, mercoledì 20 aprile, è disponibile su YouTube il videoclip di “MENTRE SPROFONDI E BRUCI”, singolo in collaborazione con il duo rock and roll italiano Lovesick Duo, estratto da “IL SENTIMENTO PREVALENTE”, l’ultimo lavoro discografico del cantautore bolognese FRANZ CAMPI. Scritto da Franz Campi e Davide Belviso, “Mentre sprofondi e bruci” è un brano avvolto da un’atmosfera country, ispirato al discorso “Questa è l’acqua” che David Foster Wallace tenne al conferimento delle lauree del Kenyon College.
«Il tempo passa… ti guardi allo specchio e ti chiedi: “Chi è questo impostore che si intromette?”. E invece sei tu. Con tutte le rughe ed il resto. Allora forse è il momento di fare bilanci. Sei assediato da mille urgenze, le sconfitte si sono accumulate, le paure moltiplicate, le voci di quelli che ti vorrebbero diverso, migliore, si sovrappongono. Ma non basta per capire. Le realtà più ovvie – spiega Franz – spesso sono anche le più difficili da vedere, proprio perché ci siamo immersi dalla nascita, come i pesci nell’acqua. Così, mi sono detto, occorre guardarci dentro alla vita. Soprattutto a una certa età. Allenarmi a pensare ancora e svincolarmi dalle convenzioni dell’individualismo. Perché ci sono ancora tanti giorni capaci di riservare splendore».