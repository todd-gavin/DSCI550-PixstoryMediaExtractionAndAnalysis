La linea verde di José Mourinho salva la Roma dal tracollo casalingo contro l'Hellas Verona di Igor Tudor. Spettacolo all'Olimpico nel 26° turno di Serie A, con i giallorossi che subiscono il doppio svantaggio, siglato dagli scaligeri prima con Antonin Barak, poi con Adrien Tameze, su assist dell'ex Gianluca Caprari.

Il centrocampista ceco ha trovato così la sua decima rete in questo campionato, diventando il primo calciatore nella storia dell'Hellas a raggiungere questo traguardo, escludendo gli attaccanti. 

Fatica a rispondere la Roma che nel primo tempo non crea mai occasioni da gol pericolose. La reazione arriva nella seconda frazione grazie a due intuizioni - o mosse della disperazione - dell'allenatore portoghese. I due gol per i padroni di casa, infatti, vengono segnati da Cristian Volpato ed Edoardo Bove, due prodotti del vivaio giallorosso, alla prima rete tra i professionisti.

La Roma mantiene così il settimo posto con 41 punti, mentre l'Hellas rimane nono a 37. Nel prossimo turno, i giallorosso sfideranno al Picco lo Spezia, mentre gli uomini di Tudor ospiteranno il Venezia.

Crediti foto: profilo twitter AS Roma