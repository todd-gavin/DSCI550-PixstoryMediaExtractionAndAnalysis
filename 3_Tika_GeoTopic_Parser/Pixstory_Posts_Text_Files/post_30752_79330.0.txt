Il recupero lampo di Sofia Goggia dall'infortunio patito lo scorso 23 gennaio a Cortina d'Ampezzo prosegue spedito. Nel giorno della Cerimonia d'apertura delle Olimpiadi invernali di Pechino 2022, nuove confortanti notizie giungono riguardo le condizioni della bergamasca.
La Goggia ha pubblicato sui suoi profili social un video che la ritrae nuovamente sugli sci, per la prima volta da quella sfortunata domenica. La velocista ha confermato la sua partenza per la Cina, prevista domenica.
Anche il presidente del Coni, Giovanni Malagò, ha confermato la presenza della Goggia: "Sofia è pronta, sta tornando".
Venerdì 11 è in programma il super G femminile, gara che la sciatrice azzurra vorrebbe quantomeno utilizzare come prova generale in vista dell'appuntamento per lei più importante, la discesa libera in programma martedì 15.
La Goggia, campionessa olimpica uscente di discesa libera, in questa stagione ha già vinto quattro gare di questa disciplina, oltre a due super G.