L'UNICEF Italia ritorna al fianco di Il Cielo Itinerante e si unisce a “Italia Brilla” insieme alla Goodwill Ambassador dell'UNICEF Italia Samantha Cristoforetti. Obiettivo del progetto è avvicinare bambine e bambini che vivono in contesti di povertà educativa e/o di disagio ambientale allo studio delle materie STEM (scientifiche/tecnologiche) e ai temi della sostenibilità. 

Dopo la partecipazione al “Forcella Brilla Lab” dello scorso anno, l'UNICEF Italia parteciperà a “Italia Brilla”, con laboratori didattici in un viaggio di 6 mesi, sviluppato in 10 tappe in 7 regioni d’Italia. La prima tappa parte oggi, a Spilimbergo, in Friuli Venezia Giulia, dove l'UNICEF Italia ha già attivo il progetto “Lost in Education” selezionato da Con i Bambini nell’ambito del Fondo per il contrasto della povertà educativa minorile. Il viaggio - che verrà effettuato con un pulmino e 4 telescopi -  proseguirà poi a Bologna, Prato, Gualdo Tadino, Roccagorga, Taranto, Cassano allo Ionio, Selinunte, Novara di Sicilia e Napoli - l’ultima tappa dell’intero tour. Il progetto verrà realizzato in collaborazione con ASI/Agenzia Spaziale Italiana.  

Nel corso degli appuntamenti, l'UNICEF Italia accoglierà le bambine e i bambini con una speciale caccia al tesoro dal titolo “Lanciamoci verso uno spazio sostenibile” con l’obiettivo di introdurre e sensibilizzare sull’importanza della sostenibilità ambientale. A seguire, i partecipanti diventeranno protagonisti di due laboratori pratici: il primo, “Astrokids - Astronauti per un giorno”, per scoprire il processo di selezione per diventare astronauti, nonché come si vive sulla Stazione Spaziale Internazionale. Il secondo laboratorio approfondirà un aspetto scientifico legato a costellazioni, comete, o razzi. La giornata si concluderà con l’osservazione del cielo, grazie a telescopi professionali ed il supporto di astronomi professionisti dell’INAF (Istituto Nazionale di Astrofisica).