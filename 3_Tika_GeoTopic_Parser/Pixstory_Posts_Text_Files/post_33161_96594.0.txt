Fabio Quartararo domina il GP del Portogallo e si porta in testa alla classifica del mondiale pari merito con Rins! Il campione del mondo sfrutta una pista ottima per le caratteristiche della sua Yamaha, e pennella traiettorie a ogni giro, passando presto Mir e andando in fuga in solitaria. Alle sue spalle terminano il poleman e connazionale Johann Zarco su Ducati e Aleix Espargarò con l'Aprilia. Splendide le rimonte di Alex Rins, da 23° a 4°, e di Pecco Bagnaia, da 24° (non è partito Raul Fernandez) a 8°. Cade, invece, l'ex leader del mondiale Enea Bastianini quando era decimo, in una giornata opaca per gli italiani, con Dovizioso, Marini, Morbidelli e Bezzecchi tutti a punti ma fuori dalla top ten. Gara un po' sottotono per Marc Marquez, che finisce sesto, staccato dal padrone di casa Oliveira su KTM, e impegnato fino alla linea del traguardo in un duello divertente con il fratello Alex.