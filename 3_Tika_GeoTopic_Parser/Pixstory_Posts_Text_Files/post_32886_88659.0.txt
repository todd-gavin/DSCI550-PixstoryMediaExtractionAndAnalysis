Nella domenica di campionato il risultato di spicco è il 3-0 della Roma contro la Lazio nel derby capitolino. Il successo è maturato nel primo tempo con una doppietta di Tammy Abraham (il primo gol al primo minuto, quando devia in porta una traversa colta direttamente su calcio d'angolo da Pellegrini) e poi con una punizione magistrale all'incrocio dei pali, imprendibile per Strakosha, calciata dal capitano Lorenzo Pellegrini. Vincono anche la Juventus (2-0 allo "Stadium" contro la Salernitana) e l'Atalanta (1-0 in casa del Bologna). Nella corsa Salvezza buon Pari per l'Empoli in casa con il Verona, e prezioso successo esterno della Sampdoria per 2-0 in casa del Venezia. La vetta della classifica, disegnata per la maggior parte con gli anticipi del sabato, vede il Milan in testa con 66 punti, seguito dal Napoli a 63 e dall'Inter a 60 (con una gara in meno). La Juventus sale a 59 punti, mantenendo accesa la speranza di rimonta, mentre Atalanta e Roma sono a quota 51 (i bergamaschi con una gara in meno) e si contenderanno i posti in Europa League e Conference League con Lazio (49) e Fiorentina (47 con una gara in meno).