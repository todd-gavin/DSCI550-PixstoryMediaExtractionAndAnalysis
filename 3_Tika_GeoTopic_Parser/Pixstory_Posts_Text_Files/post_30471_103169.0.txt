Sabato perfetto per la Ferrari a Montecarlo. Le Rosse hanno monopolizzato la prima fila del GP Monaco, con Charles Leclerc che ha ottenuto la pole position con il tempo di 1:11.376, 2 decimi meglio di Carlos Sainz. Red Bull in seconda fila, con Sergio Perez che ha fatto meglio di Max Verstappen ma che potrebbe incorrere in qualche penalizzazione dopo l'incidente negli istanti finali di sessione, nel caso in cui la squadra fosse costretta a sostituire il cambio o componenti del motore. Terza fila per Lando Norris e George Russell, quarta per Fernando Alonso e Lewis Hamilton. Domani gara alle 15, con l'incognita di possibili scrosci di pioggia attesi sul Principato nel corso della giornata.