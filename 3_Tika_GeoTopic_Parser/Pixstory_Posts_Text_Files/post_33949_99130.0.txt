Coppa del Perù: si gioca Las Águilas de Santa Ana - Atlético Torino nel distretto di Los Olivos. Appena l’arbitro fischia la fine del primo tempo, un calciatore della squadra di casa esce di corsa dal campo, afferra il suo zaino da rider e sfreccia via con la sua moto per una consegna.

Gersy Arámbulo è un’ala destra classe 2003 che, oltre a giocare a calcio, effettua consegne per Rappi, una delle aziende di delivery più note nel Paese. I giocatori impegnati nella Coppa del Perù, infatti, non guadagnano abbastanza da avere una certa stabilità economica e per tal motivo, molti hanno anche un altro lavoro. 

Il 19enne si è allontanato dal campo di gioco per circa 17 minuti, tornando giusto in tempo per l’inizio della seconda frazione di gioco e riprendere la partita. Ma non è finita qui. 

Arámbulo, infatti, oltre ad essere un calciatore e un rider, è anche uno studente di meccanica: «La mattina mi alleno con la squadra, mentre il pomeriggio e la sera esco per consegnare gli ordini. Ho bisogno di lavorare per dare un futuro migliore a mia figlia. Il giorno di quella partita, in realtà, ho lavorato sia prima che dopo»