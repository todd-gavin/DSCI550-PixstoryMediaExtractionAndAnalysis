I tifosi del Leeds, squadra inglese che disputa la Premier League, hanno voluto mandare un messaggio d'affetto a Marcelo Bielsa, allenatore del club fino a febbraio quando, a causa dei risultati negativi della squadra, è stato esonerato. Nonostante siano passati due mesi i tifosi non lo hanno dimenticato, non hanno scordato quanto fatto in quattro anni. Gli hanno inviato un messaggio acquistando una pagina del giornale "La Capital", il principale quotidiano di Rosario, città di cui è originario Bielsa, e hanno fatto pubblicare una lettera per il tecnico.

Sotto un "Thank you Marcelo", scritto a caratteri cubitali, si legge: "ci siamo fermati sotto il sole di agosto del 2018, ipnotizzati da un calcio che non pensavamo fosse possibile, e abbiamo di nuovo provato qualcosa. Ci hai ricordato che il calcio può essere bello e che una squadra può essere più forte della somma delle sue individualità. E ci hai dato molto di più del calcio. Ci hai guidato attraverso una pandemia e ci hai riuniti quando eravamo tutti dispersi. Ci hai mostrato che l'integrità e la decenza contano, nel bene e nel male. Hai accettato le nostre paure e hai trasformato la nostra disperazione in speranza, i nostri calciatori in eroi. Ci hai restituito il nostro orgoglio, ci hai dato gioia e creato ricordi preziosi che dureranno per tutta la vita. E' stato bello, Marcelo, e sempre lo sarà"