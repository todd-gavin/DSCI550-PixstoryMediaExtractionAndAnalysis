Non si ferma il cammino di Martina Trevisan al Roland Garros. La toscana ha sconfitto per 6-2 6-7 6-3 la canadese Leylah Fernandez diventando così la prima italiana a raggiungere la semifinale del torneo parigino dal 2013, anno in cui l'impresa riuscì a Sara Errani. Il primo set ha visto Trevisan andare subito avanti 2-0, mantenendo il vantaggio fino al secondo break che l'ha portata sul 5-2 e servizio, chiudendo poi il game decisivo dopo essersi fatta recuperare dal 40-0. Nel secondo set è Fernandez che prova ad allungare grazie al break nel quarto gioco, ma l'azzurra recupera portandosi sul 3-3 e poi vedendo la vittoria quando va a servire sul 5-4. La canadese si salva e allunga il set fino al tie break, poi vinto per 7-3. Nell'ultimo parziale Trevisan scappa subito sul 4-0, poi resiste al ritorno di Fernandez che riesce a recuperare solo uno dei due break. Dopo 2 ore 21 minuti di battaglia Martina può festeggiare l'accesso alla semifinale, dove incontrerà l'americana Coco Gauff, numero 23 del mondo, vincitrice per 2-0 nel derby americano con Sloane Stephens.