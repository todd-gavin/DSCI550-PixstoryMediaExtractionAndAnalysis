Con la vittoria in gara-6 per 103-90 sul campo dei Boston Celtics, i Golden State Warriors hanno conquistato il loro quarto titolo NBA negli ultimi otto campionati. A differenza dei precedenti trionfi, questa volta il titolo di MVP delle Finals è andato al giocatore più rappresentativo della franchigia, ossia Stephen Curry. L'esito della votazione è stato eloquente, con la giuria che si è espressa all'unanimità. Un ulteriore riconoscimento in una carriera straordinaria. Il 34enne nel dopopartita ha commentato così il risultato ottenuto: "Ho avuto la fortuna e l’occasione di essere di nuovo qui: ho sempre saputo che alla fine di tutto, l’unica cosa che conta è quello che facciamo in campo. Tre anni fa eravamo la peggior squadra NBA? Beh, sappiamo quanto è lunga la strada per arrivare al titolo. Abbiamo affrontato tante grandi squadre, tutte le persone presenti su questo palco hanno recitato la loro parte per arrivare fino a qui - dal front office alla proprietà - e adesso mi ritrovo qui con due trofei e per me fa tutta la differenza del mondo. Abbiamo lavorato 12 anni per arrivare a questo livello di consapevolezza, abbiamo creato il giusto mix e soprattutto, quando sei alle Finals, è fondamentale conoscere quale sia il modo per vincere. Questo è un titolo diverso dagli altri". A differenza del passato infatti, i Warriors non si erano presentati col favore del pronostico né a inizio stagione né prima dei playoff, a cui sono arrivati con il terzo record a Ovest.