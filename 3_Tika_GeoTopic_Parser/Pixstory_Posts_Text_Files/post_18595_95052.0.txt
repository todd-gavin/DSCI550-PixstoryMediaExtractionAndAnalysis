Entro due settimane si dovrebbe decidere il futuro del Milan. E’ quanto emerge da una ricostruzione fatta da La Gazzetta dello Sport in cui si parla di una deadline di meno di 15 giorni nel quale Investcorp terminerà l’analisi dei conti rossoneri e deciderà se investire il miliardo di euro richiesto da Elliott oppure no. Il tutto in esclusiva. Non ci sarà però alcuna proroga, in due settimane si dovrà arrivare a un accordo o nulla.

Intanto arriva una conferma - se ce ne fosse bisogno - dell’interesse concreto di Investcorp. Sul profilo ufficiale dell’ambasciata del Bahrain nel Regno Unito è stato pubblicato un post attraverso il quale si rende noto che il fondo Investcorp ha avviato ufficialmente una trattativa esclusiva per l’acquisizione del Milan. Il tutto a pochi giorni dal messaggio social pubblicato dal numero uno di Investcorp, Mohammed Mahfoodh Al Ardhi, che dopo la vittoria dei rossoneri sul Genoa si era congratulato con la squadra.