Come già successo nella giornata di ieri, quest'oggi i tifosi hanno invaso la zona antistante il J-Medical. Ieri c'era da salutare Di Maria, oggi è toccato al secondo colpo di mercato della Juventus, quello di Paul Pogba. Il giocatore francese è atterrato da qualche ora e, prima di mettere la firma sul contratto, si è sottoposto alle classiche visite mediche. 
 
Cori per Pogba da parte dei tifosi: "Che ci frega di Lukaku, noi abbiamo Paul Pogba" e "Siam venuti fin qua per vedere segnare Pogba" sono solo due di questi. 
 
Per Pogba si tratta di un ritorno nella società che lo ha portato a essere un centrocampista di livello mondiale. Quando era arrivato a Torino anni fa sulla panchina c'era Max Allegri, un altro che è andato via per poi tornare. L'intesa tra i due non è mai mancata e ora i tifosi sperano che torni tutto come sette anni fa. E con Di Maria e il rientro di Chiesa sperano vivamente che anche lo scudetto - come sette anni fa - torni a essere una questione a strisce bianche e nere.