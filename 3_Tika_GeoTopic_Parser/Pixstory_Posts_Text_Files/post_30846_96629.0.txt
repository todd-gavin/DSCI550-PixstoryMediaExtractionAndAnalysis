Grandissimo spavento per Julian Alaphilippe nella Liegi-Bastogne-Liegi che ha chiuso il ciclo delle Classiche del Nord. Il francese è caduto a 62 km dall'arrivo sulla cote du Rosier, finendo per sbattere violentemente contro un albero con la schiena. Il primo bollettino medico diffuso dalla sua squadra, la Quick Step, parla di due costole rotte, una scapola fratturata e uno pneumotorace. Le sue condizioni vengono giudicate stabili. Il campione del mondo resta sotto osservazione all'ospedale di Liegi. Il connazionale Romain Bardet, a sua volta caduto in quel tratto, ha raccontato la sua grande preoccupazione di quei momenti: "Era un incubo. Pidcock e un corridore della DirectEnergies sono caduti proprio davanti a me sulla destra, e anch’io sono caduto da quel lato, ma tutto sommato ero ok. Quando mi sono guardato attorno, ho visto Julian che era cinque o sei metri più in basso: è stato uno shock emotivo, lui era in una brutta situazione. Non veniva nessuno e Julian aveva veramente bisogno di aiuto. Era una situazione di emergenza. Non poteva muoversi, non poteva respirare". Bardet ha rinunciato a riprendere la corsa per prestare i primi soccorsi ad Alaphilippe: davvero un bel gesto di sport.