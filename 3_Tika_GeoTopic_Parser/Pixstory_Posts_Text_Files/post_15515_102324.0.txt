Alla Villa Reale di Monza proseguono questo fine settimana gli eventi collaterali organizzati in occasione della mostra Yōkai. Le antiche stampe dei mostri giapponesi, prodotta da Vertigo Syndrome, curata da Paolo Linetti e in corso nel Belvedere della villa sino al 21 agosto 2022. Sabato 28 e domenica 29 maggio, nuovi interessanti incontri e laboratori permetteranno di approfondire le tematiche legate alla cultura giapponese e alle sue leggendarie tradizioni.

Sabato 28 maggio, alle 11, si inizia con la conferenza gratuita “La carta giapponese Washi – Arte”, in cui la celebre artista della carta giapponese Meiko Yokoyama, insieme al curatore della mostra Paolo Linetti, parlerà del washi, materiale oggi unico al mondo, che vanta una tradizione di oltre 1300 anni. Questo tipo di carta fatta a mano, resistente e traslucida, viene prodotta in Giappone fin dal VII secolo e da allora è entrata a far parte della vita e della cultura del Paese: è infatti utilizzata per realizzare libri, rotoli dipinti, porte scorrevoli, ventagli, lampade e molti altri oggetti. L’incontro, gratuito, offrirà inoltre la possibilità di toccare alcuni preziosi tipi di carta come quelli ottenuti dalle fibre del kozo, di mitsumata, del gampi, e di scoprire 1400 campioni di altrettanti tipi di carta giapponese.
La giornata di sabato prosegue poi alle 15.30 con il workshop “Lanterna giapponese”, che permetterà ai partecipanti, guidati da Meiko, di realizzare una lanterna tradizionale, decorata con rarissime carte, fiori secchi e foglie di acero. Il laboratorio, della durata di 3 ore circa, ha un costo di 45 euro e alla fine ciascuno si porterà a casa l’oggetto costruito. Il numero massimo di partecipanti è 30.

Domenica 29 maggio, infine, il weekend di eventi si conclude con il workshop “Porta candela”, che si terrà in due sessioni, alle 10 e alle 11.30, dedicato alla creazione di un porta candela unico con l’utilizzo di vari tipi di carta giapponese, fiori secchi e scrittura. Ciascuna sessione, condotta da Meiko, ha la durata di circa un’ora e un numero massimo di 30 partecipanti. Il costo del laboratorio è di 30 euro e anche in questo caso si lascerà il workshop con il proprio porta candela..