Rafa Nadal accede agli ottavi di finale dell'Atp di Indian Wells vincendo contro il britannico Daniel Evans, numero 29 al mondo, in due set. Quasi un'ora e cinquanta minuti di match con il primo set (7-5) più equilibrato del secondo in cui il maiorchino è stato il primo a servire mettendo a segno due break per il 6-3 finale. Agli ottavi se la vedrà contro il vincente del match fra lo statunitense Riley Opelka e il canadese Denis Shapovalov. 

Il tennista che ha vinto più Slam nella storia (21) è in forma. Vince ormai da 17 partite consecutive passando per i tornei di Melbourne, Australian Open e Acapulco. Ma quella della notte gli consegna anche un altro record: la 400esima vittoria nei tornei appartenenti alla categoria 1000.