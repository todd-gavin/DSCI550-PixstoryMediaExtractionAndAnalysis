Tonina Belletti, mamma di Marco Pantani, è stata per tre ore e mezza presso il comando provinciale dei carabinieri di Rimini. La donna ha parlato con i militari del nucleo investigativo dell'ultima notte in vita del figlio, trovato morto nella sua stanza presso il residence 'Le Rose' il 14 febbraio del 2004.
La signora Belletti ha esposto la sua convinzione: "Marco non era solo la notte in cui è morto, con lui c'erano due escort".
Finora, due indagini sulla tragica scomparsa del campione di ciclismo si sono chiuse con la stessa conclusione, ossia che Pantani morì per una overdose di farmaci e droga. La Procura della Repubblica di Rimini ha aperto un nuovo fascicolo a riguardo.
Nonostante l'esistenza tormentata, Pantani resta uno degli sportivi più amati dagli italiani, ricordato in particolare per l'esaltante doppietta Giro-Tour completata nel 1998.