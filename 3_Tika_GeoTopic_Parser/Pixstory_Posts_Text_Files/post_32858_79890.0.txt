Federica Brignone torna sul podio olimpico a distanza di quattro anni dal bronzo di Pyeongchang, migliorando di un gradino. La milanese è argento, battuta per 26 centesimi di secondo dalla dominatrice di stagione, la svedese Sara Hector, e davanti alla veterana svizzera Lara Gut-Behrami, la migliore nella seconda manche. Dopo il terzo posto nella prima manche, Federica ha mantenuto i nervi saldi per tutta la seconda discesa, senza forzare né prendersi grossi rischi, recuperando una posizione sull'austriaca Truppe. Per la Brignone l'avventura a Pechino non è terminata, la sua gara quest'anno è il Super-G, in programma l'11 febbraio prossimo, dove instagione ha già vinto tre volte ed è al comando nella classifica di specialità davanti a Elena Curtoni e Sofia Goggia.