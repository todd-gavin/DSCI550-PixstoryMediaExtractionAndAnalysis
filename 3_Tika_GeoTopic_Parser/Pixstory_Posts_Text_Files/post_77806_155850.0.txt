ഒരു കാലത്ത് മലബാറിലെ തന്നെ  എറ്റവും വലിയ ആൾക്കൂട്ടമുണ്ടായിരുന്ന പ്രദേശിക സെവൻസ് ടൂർണമെന്റുകളിൽ ഒന്നായിരുന്നു  ഗ്രേറ്റ് ഫ്രന്റ്സ് മാമ്പറ്റ സംഘടിപ്പിച്ചിരുന്ന കൊറ്റങ്ങൽ ചന്ദ്രശേഖരൻ മെമ്മോറിയൽ ട്രോഫിക്കും മഠത്തിൽ അനിൽ കുമാർ മെമ്മോറിയൽ ഷീൽഡിനും വേണ്ടി നടന്നിരുന്ന സെവൻസ് മൽസരങ്ങൾ. സംഗതി നാട്ടങ്കങ്ങളായിരുന്നെങ്കിലും വാശി മൂത്ത്  അക്കാലത്തെ കേരളത്തിലെ ഏറ്റവും മികച്ച പല കളിക്കാരും പല ടീമുകൾക്കായി മാമ്പറ്റയിലെ ചരൽ ഗ്രൗണ്ടിൽ ബൂട്ട് കെട്ടിയിറങ്ങിയിട്ടുണ്ട്.
1986 ലെ ടൂർണമെന്റ് ഫൈനൽ 
ബ്രദേഴ്സ് അഗസ്ത്യൻമുഴിയും യുവത മുക്കവും തമ്മിലായിരുന്നു...
ബ്ലൂമാക്സ് മദ്രാസ് ടീമുമായി എത്തിപിന്നീട് കോഴിക്കോട്ടു കാരനായി മാറിയ തമിഴ്നാട് സ്വദേശി നാഗരാജ് മാനേജറായിരുന്ന ടീമിനെയാണ് അഗസ്ത്യൻ മുഴി ടീം അന്ന് കളത്തിലിറക്കിയത് ചന്ദ്രൻ , നൗഷാദ് ബാബു, മൂസക്കോയ, വിജയകുമാർ , ധനപാലൻ, രമേശൻ. രാജൻ, ഗോളി പ്രേമരാജൻ തുടങ്ങി അക്കാലത്തെ സെവൻസ് രാജാക്കൻമാർ ..
മാക്സ് വെൽഡിക്രൂസ്, ഉണ്ണി, പുരുഷോത്തമൻ തുടങ്ങി കട്ടക്കു നിൽക്കുന്ന കോഴിക്കോട്ടുകാർ തന്നെ മറുവശത്തും .മുൻ മൽസരങ്ങൾ വച്ച് നോക്കുമ്പോൾ അഗസ്ത്യൻ മുഴി ടീം ചുരുങ്ങിയത് മൂന്ന് ഗോളിനെങ്കിലും ജയിക്കണം. അത് കൊണ്ട് തന്നെ 
ഗ്രൗണ്ട് സപ്പോർട്ട് മുഴുവൻ മുക്കം ടീമിന് .
പക്ഷേ കളി തുടങ്ങിയതും കണ്ട കാഴ്ച അതല്ല. മാക്സ് വെൽഡിക്രൂസ് ഗ്രൗണ്ട് മുഴുവൻ പറന്ന് നടക്കുന്നു. ഒപ്പം പുരുഷോത്തമൻ അസാധ്യ ഫോമിൽ , പുരുഷോത്തമനെ അതിന് മുമ്പേ പരിചയമുണ്ട്. ഫറോക്ക് കോളേജിനും ബ്രീസിനും ചലഞ്ചേർസിനുമൊക്കെ വേണ്ടി കളിച്ചിട്ടുണ്ട്.അതിന് മുൻ വർഷം നടന്ന 
ഗ്രേറ്റ്ഫ്രന്റ്സ് ടൂർണമെന്റിൽ കളൻതോട് തങ്ങൾ സ്പോൺസർ ചെയ്ത മോഡി കളൻതോട് എന്ന ടീമിനെ ചാമ്പ്യൻമാരാക്കിയത് പുരുഷോത്തമൻ അടങ്ങിയ ടീമായിരുന്നു.
കളി ചൂടുപിടിച്ച് വന്നതും
യുവത മുക്കം ഒരു ഗോളിന് മുന്നിലായി...
പിന്നെ നടന്നത് ഒരു യുദ്ധം...
പനി പിടിച്ച കാരണം പുറത്തിരുത്തിയ ബ്രീസിന്റെ കളിക്കാരനായിരുന്ന രാജനെ നാഗരാജ് കളത്തിലിറക്കി. 
ഇറങ്ങിയ ഉടനെ പെനാൽട്ടിയിലൂടെ
രാജൻ ഒരു ഗോൾ മടക്കി 
കളി തീരാൻ മിനുട്ടുകൾ ബാക്കി നിൽക്കേ അടുത്ത ഗോളും രാജൻ തന്നെനേടി. ബ്രദേഴ്സ് ചാമ്പ്യൻമാരായി...
പക്ഷേ കാണികളുടെ ഇഷ്ട ടീം യുവത മുക്കമായിരുന്നു.. 
തൊട്ടടുത്ത വർഷം കല്ലാനോട് നടന്ന സംസ്ഥാന സീനിയർ ചാമ്പ്യൻഷിപ്പിലാണ് പിന്നീട് പുരുഷോത്തമനെ കാണുന്നത്. ജിജു ജേക്കബും, ഷഫീക്കും, അശോകനും ബെന്നിയുമൊക്കെ അണിനിരന്ന കോഴിക്കോടിന്റെ എക്കാലത്തേയും
മികച്ച ടീം എന്നു തന്നെ പറയാം.
മുപ്പത്തിഅഞ്ച് വർഷങ്ങൾക്ക് ശേഷം കഴിഞ്ഞ വർഷമാണ് കോഴിക്കോട് പിന്നീട് സംസ്ഥാന സീനിയർ ചാമ്പ്യൻമാരാകുന്നത്...
സത്യനും ഷറഫലിയും തോമസ് സെബാസ്റ്റ്യനും പാപ്പച്ചനുമൊക്കെ കളം നിറഞ്ഞു നിൽക്കുന്ന കാലത്താണ് കോഴിക്കോടിന്റെ   കന്നിക്കിരീടം..
 തിരുവമ്പാടിയിലും അരീക്കോട്ടും നടന്ന ചില അഖിലേന്ത്യാ സെവൻസുകളിലും പുരുഷോത്തമനെ  കണ്ടതോർക്കുന്നു.
പിന്നീട് പുരുഷോത്തമൻ കളിക്കുന്നത് ഞാൻ കണ്ടിട്ടില്ല...
അന്ന് മാമ്പറ്റയിൽ പുരുഷോത്തമനൊപ്പം തിളങ്ങിയ ഉണ്ണി കൂട്ടുകാരോടൊപ്പം കുളിക്കുന്നതിനിടയിൽ കോഴിക്കോട്ടെകടലിൽ മുങ്ങിമരിച്ചത് ഓർമ്മയിലുണ്ട്.
മാനേജർ നാഗരാജൻ ഇടക്കെന്നോ സ്വയം ജീവനൊടുക്കിയ കഥയും പിന്നീടെപ്പോഴോ കേട്ടറിഞ്ഞു.
1987 ലെ സംസ്ഥാന ചാമ്പ്യൻമാരായ ടീമിലെ ഗോൾകീപ്പർ ബെന്നിയും രണ്ട് വർഷം മുമ്പ് മരണത്തിനു കീഴടങ്ങി.
ഇന്ന് പഴയ കാലതാരവും പരിശീലകനുമായ ബാലേട്ടനാണ് കാലിക്കറ്റ് കോച്ചസ് ക്ലബ്ബിന്റെ വാട്സ് ആപ് ഗ്രൂപ്പിൽ പുരുഷോത്തമന്റെ മരണ വാർത്ത ഷെയർ ചെയ്തത്...
ലോകകപ്പ് മൽസരങ്ങൾ ആദ്യമായി ടെലിവിഷൻ സെറ്റുകളിൽ കണ്ടു തുടങ്ങും മുമ്പ് മനസ്സിൽ കുടിയേറിയ കളിക്കാരാണിവരൊക്കെ. നാട്ടിൻ പുറത്തെ ഫുട്ബോൾ ആവേശം പരിഗണിക്കുമ്പോൾ
മറഡോണയെയും പെലെയെയുമൊക്കെപോലെ തന്നെ മനസ്സിൽ കൊണ്ടു നടന്നവർ ....
ലോകകപ്പിലായാലും   മാമ്പറ്റയിലെ ലോക്കൽ സെവൻസായാലും
ആരുടെയെങ്കിലുമൊക്കെ മനസ്സിൽ സൃഷ്ടിച്ച ചില ആവേശ നിമിഷങ്ങൾ മാത്രമാണ് ജീവിതക്കളത്തിലെ ബാക്കിപത്രം.
ഒരു ലോക കിരീടവും ആരും മരണത്തിൽ കൂടെ കൊണ്ടുപോകുന്നില്ല..
ഓർമ്മകളിൽ ആരും മരിക്കുന്നില്ല...
പ്രിയപ്പെട്ട കളിക്കാരന് പ്രണാമം...
