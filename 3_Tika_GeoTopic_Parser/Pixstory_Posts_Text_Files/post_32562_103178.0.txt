L'aveva conquistata anche l'anno scorso, ma poi un incidente sul finire delle qualifiche lo aveva messo fuori gioco anche per la gara. Stavolta fa tutto bene Charles Leclerc e, anzi, il suo ultimo giro (che sarebbe potuto essere da record) è stato interrotto dalle bandiere rosse provocate dall'incidente di Sergio Perez con la Red Bull al Mirabeau. Il messicano è stato anche centrato dalla Ferrari di Sainz, che domani partirà in prima fila con il compagno. Seconda fila proprio per Perez e per Max Verstappen, che non ha potuto anch'esso migliorare nel finale a causa delle bandiere, ma che non è fin qui apparso competitivo come altrove. In terza fila scatteranno i due giovani britannici Lando Norris (McLaren) e George Russell (Mercedes) con i campionissimi Fernando Alonso (Alpine) e Lewis Hamilton (Mercedes) in quarta fila. A chiudere un trittico di campioni in top ten il nono posto di Sebastian Vettel (Aston Martin), davanti al francese Esteban Ocon (Alpine). Ancora male Daniel Ricciardo, solo 14° su quella che è sempre stata la sua pista, ma peggio ha fatto Pierre Gasly, che aspirava alla top ten ma è stato eliminato in Q1 e partirà 17°.