L'allenatore del Bologna Sinisa Mihajlovic ha convocato questa mattina una conferenza stampa per annunciare la necessità di fermarsi per affrontare un nuovo ciclo terapeutico contro la leucemia.
Mihajlovic ha spiegato: "Dalle ultime analisi sono emersi dei campanelli di allarme e potrebbe presentarsi il rischio di una ricomparsa della malattia. Per evitare che questo possa accadere mi è stato consigliato di intraprendere un percorso terapeutico che possa eliminare sul nascere questa ipotesi negativa".
Due anni fa, l'allenatore serbo era stato colpito da leucemia mieloide acuta ad alto rischio e si era sottoposto a un trapianto di midollo.
Come allora, Mihajlovic continuerà a seguire il lavoro della squadra da remoto: "All’inizio della prossima settimana mi dovrò assentare e sarò ricoverato al Sant’Orsola nel 'programma dipartimentale terapie cellulari avanzate' diretto dalla dottoressa Francesca Bonifazi che mi ha già seguito nella fase precedente del mio percorso terapeutico. Ho già fatto allestire però nella stanza del reparto che mi ospiterà tutto il necessario a livello tecnologico per seguire la squadra h24… Dagli allenamenti a tutto il resto".