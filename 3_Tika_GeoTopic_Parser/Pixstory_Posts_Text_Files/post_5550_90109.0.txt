चित्रकूट जिले का बन्धोइन गांव एक खास बात के लिए जाना जाता है - होली के आठवे दिन यहां विशाल सा मेला लगता है जिसमे औरतें हज़ारों की तादाद में इक्कठा होती है. कहा जाता है कि लगभग 64 गांव की महिलाओं का मिलन इस मेले में होता है. यहां महिलाओं को होली तापने का मौका भी मिलता है जो वैसे नहीं मिल पाता है. 

मेले का मज़ा लेने छिपनी गांव से सोना आई थी. कोरोना के पिछले दो साल से वो घर से बाहर नहीं निकल पाई थी. मेले में अपने साथियों से मिलकर सोना ने खूब मज़े किये, साथ में कई जलेबी भी खाई. कैलसिया बनवारीपुर गांव से पहली बार इस मेले में आई थी. उसके तो ख़ुशी के ठिकाने नहीं थे, उसे मेला इतना पसंद आया की वापस घर जाने का मन ही नहीं कर रहा था. अगर कैलसिया पहली बार आई थी तो दूसरी तरफ दुर्जी जैसी महिलाएं भी है जो हर साल मेले में आती है. दुर्जी का कहना था कि साल में एक ही बार तो अपने दोस्तों के साथ मिलकर मज़ा उड़ने का मौका मिलता है तो यह मौका क्यों न लिया जाए...पुरुष तो हमेशा दोस्तों के साथ घुमते-फिरते रहते हैं. 

मेले में हर तरह के दूकान लगे थे लेकिन हमने ये देखा कि महिलाएं मेले में भी घर और परिवार के काम की चीज़े खरीद रही थी. ऐसी बहुत कम महिलाएं होंगी जिन्होंने अपने लिए कुछ लिया होगा.