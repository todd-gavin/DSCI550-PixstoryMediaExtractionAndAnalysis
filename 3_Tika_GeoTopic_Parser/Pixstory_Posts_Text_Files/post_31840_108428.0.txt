Secondo i dati settimanali del ministero della Transizione Ecologica appena pubblicati, la benzina in modalità self service raggiunge i 2,014 euro al litro, il gasolio arriva 1,935 euro al litro.

"La benzina sfonda quota 2 euro e il gasolio la soglia di 1,9 euro. Sia per la benzina che per il gasolio si tratta del quarto maggior rincaro settimanale di sempre, ossia dall'inizio delle serie storiche. In soli 7 giorni, infatti, la benzina aumenta di oltre 7 centesimi al litro, pari a 3 euro e 69 cent per un pieno di 50 litri, il gasolio ha un balzo di oltre 8 cent al litro, 4 euro e 19 cent a rifornimento" denuncia Massimiliano Dona, presidente dell'Unione Nazionale Consumatori, sulla base dello studio condotto sui dati settimanali resi noti ora dal Mite.

"Il primato dei rialzi settimanali resta quello del 14 marzo 2022, dopo lo scoppio della guerra in Ucraina, quando in soli 7 giorni la benzina è salita di 23,144 centesimi e il gasolio di 32,53. Al secondo posto il salto del 12 dicembre 2011 per via dell'entrata in vigore della famosa stangata del Salva Italia di Monti che alzò le accise, al 3° posto il primo dato utile dopo l'invasione dell'Ucraina, quello del 7 marzo 2022, con un incremento di 8,428 centesimi per la benzina e 8,886 per il gasolio, appena sopra il volo di oggi" prosegue Dona.