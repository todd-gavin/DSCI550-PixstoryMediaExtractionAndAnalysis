La Ferrari porta a casa la prima, storica, sessione ufficiale della Formula 1 sulla nuovissima pista di Miami. Al comando delle libere 1 c'è infatti Charles Leclerc che, pur dopo qualche giro abortito a causa del traffico da ora di punta, alla fine è riuscito a chiudere un giro pulito in 1:31.098. Meno bene è andato al compagno di 
squadra Carlos Sainz, sesto a 4 decimi, ma costretto a rinunciare al tentativo "da qualifica" con gomme Soft a causa di un testacoda che ha irrimediabilmente danneggiato i suoi pneumatici più performanti. Sorpresa - e fa certo un po' specie dirlo visto che si tratta del team che ha vinto gli ultimi otto campionati del mondo - al secondo posto: alle spalle di Leclerc, staccata di soli 71 millesimi, troviamo la Mercedes di George Russell. Terzo posto per il campione del mondo Verstappen. La F1 torna in pista alle 23.30 per la seconda sessione di libere del weekend di Miami. 

Foto: Instagram scuderiaferrari