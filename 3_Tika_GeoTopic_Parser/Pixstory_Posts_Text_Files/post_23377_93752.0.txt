Per fermare l’invasione russa dell’Ucraina "crimine contro l’umanità" e l’escalation bellica "deve crescere un grande movimento di cittadini per la pace che si unisca a papa Francesco". Per questo domenica 24 aprile, vigilia della Festa della Liberazione, gli organizzatori della Marcia della pace e della fraternità Perugia Assisi lanciano un’edizione straordinaria, pochi mesi dopo l’edizione biennale di ottobre. A precedere la manifestazione, sabato 23, una veglia di preghiera nella Basilica inferiore di San Francesco, guidata dal cardinale Michael Czerny. L’appello di Papa Francesco – «Fermatevi! La guerra è una follia» – lo slogan che guiderà i marciatori.