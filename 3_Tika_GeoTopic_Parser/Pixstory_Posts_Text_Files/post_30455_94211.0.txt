La Juventus non va oltre l'1-1 in casa con il Bologna, ma il punto guadagnato arriva in extremis in coda a un finale di partita ricco di polemiche. I bianconeri avevano bisogno di vincere per restare in scia al treno scudetto e allo stesso tempo mantenere un buon vantaggio per difendere il quarto posto, ma falliscono nell'obiettivo con una prestazione decisamente sottotono. Il palo sfiorato da Danilo e il clamoroso gol sbagliato da Rabiot potevano dare un indirizzo diverso al pomeriggio dello Stadium, invece è stato il Bologna a sbloccare il risultato con un gol di Arnautovic al 52'. La reazione della Juventus è arrivata, ma Skorupski è stato bravo in diverse occasioni a mantenere immacolata la sua porta. Poi, all'81°, l'episodio che segna il finale di partita: Soumaoro abbatte Morata, sul prosieguo dell'azione Cuadrado colpisce la traversa. L'arbitro Sacchi ricorre al VAR, non concede rigore alla Juventus ma punizione dal limite ed espelle il difensore del Bologna. Una decisione che scontenta tutti, anche se il più furente è Medel che viene ammonito due volte per proteste e lascia in 9 i rossoblu. L'assedio bianconero si intensifica e al 95° arriva il pareggio di Vlahovic su assist in rovesciata di Morata che avrà sicuramente fatto tornare indietro nel tempo Alex Del Piero, per la prima volta in tribuna allo Stadium dopo il suo addio nel 2012.