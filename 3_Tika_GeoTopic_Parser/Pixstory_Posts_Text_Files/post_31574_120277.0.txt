Tangenziale Esterna SpA ha confermato, in mattinata, l’adesione alla campagna «Con te. Sempre!» lanciata da ENPA e patrocinata da AISCAT e ANAS con l’obiettivo di contrastare quei crimini, purtroppo a rischio di recrudescenza a causa della crisi economica acuita dalla guerra in Ucraina, che sono gli abbandoni di cani e gatti in Autostrada durante i grandi esodi estivi.
A partire da domani e da domenica (previste massicce partenze) per proseguire con tutti i fine settimana agostani da bollino nero pure per gli incidenti innescati dai domestici lasciati tra le corsie da delinquenti che non vogliono rovinarsi le ferie, il personale in servizio lungo A58-TEEM (33 chilometri da Melegnano ad Agrate interconnessi con A1, A35 e A4) garantirà, quindi, massimo impegno.
Si annunciano, del resto, week-end che impongono sorveglianza almeno doppia degli Assi Viari anche da parte delle Forze dell’Ordine per l’incubo di sinistri evocato dall’intensificarsi della circolazione in occasione degli spostamenti verso le località vacanziere e dal girovagare degli esemplari mollati sull’asfalto da quanti cercheranno di sbarazzarsene pur di non portarseli dietro.
Si tratta di delitti sanzionati dalla legge e non giustificabili da problemi finanziari perché, oltre a mettere a repentaglio la vita dei soggetti traditi dai proprietari, espongono automobilisti, autotrasportatori e motociclisti ai pericoli creati dagli improvvisi tentativi di attraversamento delle Autostrade operati dagli animali e dal generoso intento di aiutarli attuato da soccorritori professionali e volontari.
E proprio sulla circostanza che l’abbandono non è più ritenuto un’inciviltà come in passato ma un reato punito con l’arresto e una multa sino a 10.000 euro fanno leva, in questi mesi ancora segnati da inflazione crescente ed emergenza sanitaria, gli spot dell’ENPA trasmessi dalle maggiori reti radiofoniche proprio allo scopo di persuadere chi assiste a tali episodi a collaborare con Polizia e Carabinieri. Le pene in vigore, che non possono essere applicate in assenza di flagranza comprovata, testimonianze dirette o documentazione video, costituiscono, d’altra parte, il fulcro di una campagna non più incardinata, come in tempi recenti, solo sulla sensibilizzazione ma pure sulla mobilitazione avverso un fenomeno dai numeri in calo vertiginoso rispetto agli anni ’80 e ’90 ma pur sempre allarmanti.