Il Ravenna vince in trasferta a Seravezza, trovando sicurezze nei giovani Prati e Campagna che realizzano le prime reti in carriera e regalano un meritato successo. 
I Giallorossi si presentano in Toscana con qualche variazione rispetto all’ultima uscita, Prati davanti alla difesa, Podestà al posto di Belli in avanti e la coppia Haruna-Grazioli come terzini. Dossena squalificato segue il match dalla tribuna con Olivi a dirigere le operazioni in panchina. 
Il Ravenna inizia a trovare le misure e le trame di gioco dopo la metà del primo tempo e comincia a farsi vedere in avanti, prima è Prati a concludere alto dopo una bella combinazione al limite dell’area.
L’atteggiamento del Ravenna viene premiato con Prati che libera il destro dal limite, la palla tocca il palo e si insacca per il meritato vantaggio. 
Prima segnatura tra i grandi per il giovane centrocampista ravennate. 
Con la partita sbloccata le occasioni aumentano, il Seravezza prova con Rodriguez a impattare ma Antonini fa buona guardia nell’area piccola ed anticipa Benedetti. 
Prati al 60’ cerca la doppietta, ma fallisce. 
Passano pochi minuti e si rinnova il duello Rodriguez - Botti, anche in questo caso ne esce vincente il portiere giallorosso che para con sicurezza la punizione a giro dell’attaccante. 
Sulla respinta qualche recriminazione dei padroni di casa per un gol annullato a Benedetti, ma il gioco era già fermo per l’offside dello stesso attaccante. 
Al 79’ Saporetti taglia tutto il campo e serve il neo entrato Campagna, destro deviato e raddoppio giallorosso. 
Anche per il giovane esterno proveniente dalla Spal si tratta del primo gol in carriera tra i grandi. 
La partita scorre verso la fine con il Ravenna in controllo ed allo scadere arriva anche la gioia della doppietta per Campagna che dopo una bella azione corale si trova a centro area pronto a sfruttare il cross basso di Grazioli ed a battere per la terza volta Lagomarsini. 
Terza vittoria su tre trasferte toscane per i giallorossi che proseguono con la propria marcia all’inseguimento del Rimini e si avvicinano nel migliore dei modi alla gara di domenica contro il Mezzolara.