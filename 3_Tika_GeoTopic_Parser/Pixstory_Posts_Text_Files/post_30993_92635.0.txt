Il derby campano di Lega Pro tra Avellino e Turris, terminato con la vittoria per 1-0 dei padroni di casa, è stato macchiato da alcuni cori beceri da parte della tifoseria locale. Partendo dal fatto che Torre del Greco, città della Turris, è più vicina al Vesuvio di Avellino, gli ultras irpini hanno intonato nei confronti dei rivali: "Vesuvio lavali col fuoco". Il coro è solitamente usato come discriminazione territoriale dalle tifoserie rivali di quella del Napoli. Nonostante in questo caso sia stato intonato da campani contro altri campani, il comportamento della tifoseria dell'Avellino non è passato inosservato. Il Giudice Sportivo della Lega Pro ha multato di 2.500 la società irpina. Questa la motivazione: "Per avere i suoi sostenitori, in curva sud, intonato ripetutamente cori oltraggiosi e comportanti offesa, denigrazione e insulto per motivi di origine territoriale nei confronti della Squadra avversaria e dei tifosi di un’altra Città, al 1° minuto, al 26° minuto ed al 28° minuto del primo tempo".