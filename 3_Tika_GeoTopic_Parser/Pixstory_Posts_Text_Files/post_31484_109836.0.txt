Venerdì 24 giugno presso La Birreria di FORLÌ (FC) e sabato 25 giugno presso La Birreria di FAENZA (RA), a partire dalle ore 20.00, si terrà la “MARATONA MUSICALE PER LA PACE” a cura del MEI – Meeting delle Etichette Indipendenti, con l’obiettivo di raccogliere fondi a favore dei profughi di guerra accolti dalla Caritas di Faenza.
«Con questa maratona proseguono gli impegni di solidarietà del MEI – dichiara Giordano Sangiorgi, patron del MEI – Meeting delle Etichette Indipendenti – Abbiamo sempre messo al centro, prima di tutto, l’impegno sociale e civile unito alla musica. La maratona musicale per la pace e per sostenere i profughi di guerra, secondo le linee del Papa, è per noi molto importante. Le tantissime adesioni pervenute ci fanno capire che il mondo della musica è tutto schierato contro la guerra». 
Due giorni in cui si esibiranno artisti e band del territorio faentino e romagnolo, tra cui gli EasyPop che porteranno sul palco “Terra di Libertà”, una canzone dedicata al popolo ucraino realizzata insieme al cantante ucraino, ora profugo in Italia, Lyubomir Zgurskyy. La serata sarà aperta dalla musica rom e sinti del compositore Alexian Santino Spinelli.
«Con il cuore straziato – dichiara Gian Luca Fiorentini, leader degli EasyPop – speriamo che queste parole possano dare un po’ di forza a chi, in queste ore, in questi giorni, sta soffrendo immensamente, nascosto nei sotterranei o in fuga verso altro paesi. Vi siamo vicini».
Gemelli, Ruggero Ricci, Gloriadaicapellibiondi, Merysse, Florilegio, Marcello Romeo, Moreno Lombardi con gli Arancia Meccanica, Work in Progress, Dates e EasyPop sono gli artisti presenti venerdì presso La Birreria di FORLÌ (Viale Italia, 12).
Invece, sabato 25 giugno presso La Birreria di Faenza (Via Granarolo, 17) si esibiranno Sara Calamelli, Francesco Gilioli, Gabriele Andrini, Laura Lo Buono, Matilde Pestillo, Emoji of Soul, Claudio Toschi, Cesare Barolini, Francesco Chiari, Giorgia Montevecchi, Tupamaros, Cerchi Sonori, Emil Spada e Lyubomir Zgurskyi. Apriranno la serata Alexian Spinelli Duo.