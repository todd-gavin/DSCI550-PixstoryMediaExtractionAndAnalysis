കാഴ്ചകളുടെ വർണവസന്തം വിരിയിച്ച് പ്രകൃതി നമുക്കുചുറ്റും തല ഉയർത്തി നിൽക്കുന്നു. കാലവും കാലാവസ്ഥയും ഈ വർണ്ണങ്ങൾക്ക് വ്യത്യസ്തത ചാർത്തി പ്രകൃതിയെ മനോഹരിയാക്കുന്നു. ഭൂമിയിലെ വർണ്ണങ്ങളെയും വർഗ്ഗങ്ങളേയും ക്യാമറക്കണ്ണുകൾ മനോഹരമായി ഒപ്പിയെടുത്തു  ചലിക്കുന്ന ചിത്രങ്ങൾ ആക്കി വീടുകൾക്ക് ഉള്ളിലേക്ക് എത്തിച്ച ടെലിവിഷൻ എന്ന മഹാ വിസ്മയം പിറവി കൊണ്ടിട്ട് വർഷങ്ങളായി. സാറ്റലൈറ്റുകൾ പുറപ്പെടുവിക്കുന്ന സിഗ്നലുകളെ തടഞ്ഞുനിർത്തി ആൻറിന വഴി ചിത്രങ്ങളാക്കി വീടിനുള്ളിലെ ചെറിയ സ്ക്രീനിൽ എത്തിച്ചപ്പോൾ ഭൂമിയുടെ ഏതു കോണിൽ നടക്കുന്ന സംഭവങ്ങളും പ്രകൃതിയുടെ മനോഹാരിതയും അവിടങ്ങളിൽ പോയി നേരിൽ ആസ്വദിക്കുവാൻ കഴിയാത്തവർക്ക് കണ്മുന്നിൽ കണ്ട് നിർവൃതി അടയുവാനും കഴിഞ്ഞു . എന്നാൽ കാലത്തിൻറെ പ്രയാണത്തിൽ സാങ്കേതിക വിദ്യയുടെ വളർച്ചയിൽ ഡിഷ് ആൻറിന ,കേബിൾ ടിവി എന്നിവ കടന്നുവന്നു. നിരവധി ചാനലുകൾ ആസ്വാദന രീതിയുടെ സ്വഭാവമനുസരിച്ച് വീടുകളിലെ ചെറിയ സ്ക്രീനുകളിൽ ദൃശ്യവിസ്മയങ്ങൾ ഒരുക്കി. കാലം മുന്നോട്ട് ഓടുന്നതിനു അനുസരിച്ച് സാങ്കേതികവിദ്യയും വളർന്നു. കമ്പ്യൂട്ടറുകളിലേക്കും പിന്നീട് ലാപ്ടോപ്പുകളിലേക്കും കാലം മാറി. വിസ്മയങ്ങളുടെ ചെപ്പു പൊട്ടിച്ചുകൊണ്ട് മൊബൈൽഫോണുകളുടെ കടന്നു വരവായി. ഫോൺ വിളികൾക്ക് വേണ്ടി മാത്രം അല്ലാതെ ഘടികാരത്തിന്റെ യും ക്യാമറയുടെയും ടോർച്ചിന്റെയും  സ്ഥാനങ്ങൾ മൊബൈൽഫോൺ പിടിച്ചെടുത്തു. പതിയെ വിവിധ ആപ്ലിക്കേഷനുകൾ വിരൽത്തുമ്പിൽ നിയന്ത്രണത്തിൽ ജ്ഞാനത്തിന്റെയും വേഗതയുടെയും കാഴ്ചയുടെയും ലോകത്തിലേക്ക് മനുഷ്യനെ കൊണ്ടുപോയി. സാറ്റലൈറ്റ് കളുടെ എണ്ണത്തിലുണ്ടാകുന്ന വർധന ,കമ്പ്യൂട്ടർ പരിജ്ഞാനത്തിന്റെ വളർച്ച ഇതിനെല്ലാം ആക്കംകൂട്ടി. വാർത്തകൾ ,കാലാവസ്ഥാവ്യതിയാനങ്ങൾ ,ബാങ്കിംഗ് സൗകര്യങ്ങൾ അങ്ങനെ എല്ലാം കൈകാര്യം ചെയ്യാനും അറിയാനുമുള്ള ഉപാധിയായി മൊബൈൽഫോണുകൾ മാറി. ഇവിടെയാണ് OTTഎന്ന പുത്തൻ കാഴ്ച സങ്കേതത്തിന്റെ പ്രസക്തിയും എത്തിനിൽക്കുന്നത്.

 ഇൻറർനെറ്റ് വഴി ഉപഭോക്താവിന്റെ കയ്യിലിരിക്കുന്ന ഉപകരണത്തിലേക്ക് നേരിട്ട് ശബ്ദ ദൃശ്യ ഉള്ളടക്കങ്ങൾ സ്ട്രീം ചെയ്യുന്ന രീതിയാണ് OTT(Over The Top). OTTപ്ലാറ്റ്ഫോമുകൾ ആണ് ഈ സേവനം ലഭ്യമാക്കുന്നത്. OTT എന്ന കാഴ്ച അനുഭവം പ്രചാരത്തിൽ വന്നതോടുകൂടി ഉപഭോക്താവിന് അവൻറെ ഇഷ്ടത്തിനനുസരിച്ച് ലാപ്ടോപ്പിലോ മൊബൈലിലോ കമ്പ്യൂട്ടറിലോ ആധുനികരീതിയിലുള്ള ടെലിവിഷനിലോ ലോകത്തിൻറെ ഏത് ഭാഗത്തുമിരുന്നു ദൃശ്യശബ്ദ സന്ദേശങ്ങൾ കാണുവാനും കേൾക്കുവാനും സാധിക്കും.

 വിവിധതരം OTT പ്ലാറ്റ്ഫോമുകൾ ഇന്ന് നിലവിലുണ്ട്.
1.Audio OTT : SAAVN ഇതിനു ഉദാഹരണമാണ് 
2.Video OTT: Netflix, Amazon Prime, Sony Liv മുതലായവ 
3.Media OTT:Facebook ഇതിനു ഉദാഹരണമാണ് .
4. Messaging OTT :ഉദാഹരണം Whatsapp 
5. Commerce OTT :Amazon ഇന്ന് നിലവിലുള്ള പ്രചാരമേറിയ Commerce OTT ആണ് .
 യൂട്യൂബ് എന്ന OTT കാഴ്ചസങ്കേതം കാഴ്ചക്കാർക്ക് നേരിട്ട് വീഡിയോ നൽകുന്നു. ആർക്കും ഏതുസമയവും ഇതിൽ വീഡിയോ അപ്ലോഡ് ചെയ്യുവാനും വീക്ഷിക്കുവാൻ ഉം കഴിയുന്നു എന്നത് ഒരുപാടുപേരെ യൂട്യൂബിലേക്ക് ആകർഷിക്കുന്നു. ഇന്ന് യൂട്യൂബ് പലർക്കും ഒരു വരുമാനമാർഗ്ഗമാണ്. പല വാർത്താ മാധ്യമങ്ങളും ഇങ്ങനെയുള്ള OTT പ്ലാറ്റ്ഫോമുകളെ ആശ്രയിക്കുന്നു എന്നതു ഇതിന്റെ പ്രസക്തിയെ കാണിക്കുന്നു. നമുക്ക് ആവശ്യമുള്ളത് മാത്രം കണ്ടാൽ മതി എന്നത് OTT എന്ന കാഴ്ച അനുഭവത്തെ പ്രേക്ഷകരിലെത്തിക്കാൻ ഘടകമായ വസ്തുതയാണ്. മാത്രമല്ല വർഷങ്ങൾക്കു മുൻപുള്ള വീഡിയോ വീണ്ടും കാണാൻ കഴിയും എന്നത് OTTയുടെ മാത്രം പ്രത്യേകതയാണ്. സിനിമകൾ കാണാൻ തീയേറ്ററുകളെ ആശ്രയിച്ചിരുന്ന കാലങ്ങളിൽ നിന്ന് കൈയിലൊതുങ്ങുന്ന മൊബൈലുകളിലും ലാപ്ടോപ്പിലും മറ്റും സമയലഭ്യതയനുസരിച്ച് കാണാൻ കഴിയുന്നു എന്നത് തിരക്കേറിയ ഇന്നത്തെ കാലത്തിൽ വളരെ ഉപകാരപ്രദമായതാണ്.ലോകത്തിന്റെ ഏതു കോണിൽ നിന്നും നേരിട്ട് കണ്ടു സംസാരിക്കാൻ കഴിയുന്നതും OTT പ്ലാറ്റുഫോമുകളുടെ സഹായത്താൽ ആണ് . ചിലവ് കുറഞ്ഞ രീതിയിൽ വർണ്ണക്കാഴ്ചകളിലേക്കു പുത്തൻ വിസ്മയങ്ങളുമായി OTT കാഴ്ചക്കാരിൽ എത്തട്ടെ.