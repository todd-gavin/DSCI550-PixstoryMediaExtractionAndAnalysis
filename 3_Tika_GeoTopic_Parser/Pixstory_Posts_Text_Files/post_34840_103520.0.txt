In 110 anni di storia il Monza non aveva mai varcato la soglia della serie A. Ieri invece lo ha fatto con una vittoria sofferta contro il Pisa nella finale dei playoff, quelli che lo scorso anno erano costati l’eliminazione e il mancato approdo nella massima serie. Quest’anno però Berlusconi e Galliani ci hanno riprovato e con Stroppa in panchina - oltre che senza Balotelli e Boateng - hanno disputato un ottimo campionato, perdendo la promozione diretta solamente all’ultima giornata di campionato regolare.

L’impresa ai playoff resterà nella storia. Battuto il Pisa 4-3 dopo i tempi supplementari giocati in trasferta, giocati in inferiorità numerica per tutto il secondo tempo supplementare.

Questa è un’impresa firmata soprattutto dal duo dirigente (Berlusconi-Galliani) che hanno scommesso sul Monza nella stagione 2018-19 quando era in una posizione anonima in serie C dopo un fallimento di qualche anno prima. Il primo anno è arrivato un quinto posto, ma già al secondo è arrivata la prima promozione in serie B e per poco, dodici mesi più tardi, non è arrivata per un soffia anche la promozione in serie A. Obiettivo inseguito anche in questa stagione e raggiunto.

"Sessant'anni fa andavo in trasferta in treno con il bandierone sulle spalle”, aveva detto Galliani ad aprile, facendo capire quanto conti per lui il Monza. “Abbiamo combattuto per un anno e siamo arrivati ad un traguardo storico: il Monza dal 1912 non era mai stato in Serie A. oggi ci siamo arrivati, è una cosa meravigliosa per noi e per tutti i cittadini della Brianza”, le parole di Berlusconi che poi, con un sorriso, ha aggiunto: “Qui a Monza abbiamo scritto la storia. Obiettivi? Adesso voglio vincere lo scudetto e poi la Champions. Io nella mia vita sono abituato a vincere, vediamo…”.