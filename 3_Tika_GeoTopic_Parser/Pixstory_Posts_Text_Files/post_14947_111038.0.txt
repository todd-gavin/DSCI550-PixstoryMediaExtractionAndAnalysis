sono 8,3 milioni gli italiani che, negli ultimi 12 mesi, hanno subito una truffa nell’ambito di una delle principali voci di spesa familiare, con un danno economico stimato di oltre 3 miliardi di euro; questi i primi dati emersi dall’indagine commissionata da Facile.it a mUp Research e presentata in occasione del lancio dei podcast sulla sicurezza a cura del comparatore (https://www.facile.it/podcast.html).

Tra le aree analizzate, utenze luce e gas (7,1%), carte di credito (6,5%) e telefonia mobile (5,2%) sono quelle più colpite dai malviventi, mentre l’RC auto/moto è quella dove, in percentuale, gli italiani sono caduti in trappola con meno frequenza (1,4%).

Email (45%), SMS (26%) e siti web fasulli (21,5%) sono gli strumenti più usati dai truffatori; le vittime predilette sono soprattutto gli uomini, i laureati e i giovani con età 18-24 anni. Dopo la truffa, più di 4 su 10 scelgono di non denunciare l’accaduto.