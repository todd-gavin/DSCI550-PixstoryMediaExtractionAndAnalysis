Giornata positiva per il tennis italiano sia al maschile che al femminile questo mercoledì di luglio. Jannik Sinner, al rientro dopo la sconfitta con Djokovic nei quarti di Wimbledon, ha superato in due set 6-4 6-4 l'insidioso spagnolo Munar negli ottavi del torneo croato di Umago (ATP 250 su terra rossa) e venerdì nei quarti se la vedrà con un altro spagnolo, Carballes-Baena. Il risultato a sorpresa di oggi, però, se lo è aggiudicato Giulio Zeppieri, che supera il colombiano Galan 6-4 3-6 6-1 e venerdì sarà anche lui nei quarti contro l'iberico Zapata-Miralles. Non finisce qui, domani il terzo italiano ai quarti uscirà dallo scontro fratricida tra Lorenzo Musetti e Marco Cecchinato, mentre per averne un quarto servirà l'impresa a Franco Agamennone contro il quotato argentino Baez. In campo femminile nel WTA 250 di Varsavia molto bene Sara Errani (6-1 5-7 6-4 sull'olandese Rus) ed Elisabetta Cocciaretto (6-2 6-3 sulla polacca Kubka), entrambe avanzano agli ottavi di finale, dove già si era qualificata Jasmine Paolini. Tutte e tre le azzurre torneranno in campo domani contro, rispettivamente, l'ucraina Kozlova e le francesi Garcia e Burel.