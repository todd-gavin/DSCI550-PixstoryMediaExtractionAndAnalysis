Marco Serra è tornato a parlare in pubblico per la prima volta dopo l’episodio di Milan-Spezia, match dello scorso 17 gennaio, vinto dai liguri per 2-1 a San Siro. Una sconfitta amara per i rossoneri che si sono visti annullare un gol regolare a causa di un fischio di troppo da parte del direttore di gara, che non ha applicato la regola del vantaggio.

Immediata è stata la comprensione del suo errore, tant’è che alle iniziali proteste dei calciatori del Milan sono seguite parole di conforto dagli stessi protagonisti: «È stato un gesto bellissimo, ma me ne sono reso conto solamente il giorno dopo perché sul momento ero frastornato», ha commentato Serra. Ai microfoni di Sky Sport, il direttore di gara ha tentato di spiegare l’episodio: «Nella mia testa c’è un errore di priorità: mi concentro su Rebic e Bastoni, pronto ad intervenire da dietro, e penso: “se lo tocca, è fallo”. Focalizzandomi su quello, perdo di vista lo scenario completo e non mi accorgo che Messias sta per tirare. Tant’è che come gli arriva il pallone, mi ricordo di essermi detto ”speriamo non la butti dentro”».

Un errore ingenuo, ma compiuto involontariamente, quasi d’istinto. Per questo motivo, le reazioni dei calciatori del Milan sono state solo lontanamente aggressive e più consolatorie: «Rebic si è avvicinato a me credo con l’idea di strangolarmi. Poi, da uomo di campo, ha capito che il mio errore era come un suo gol sbagliato a porta vuota. Negli spogliatoi Florenzi era affranto quanto me e mi ha abbracciato. Calabria, Theo Hernandez, Brahim Diaz, tutti mi hanno detto di reagire». 

Infine mi si è avvicinato Ibra: «Dimostra di essere forte e reagisci». Un gesto apprezzatissimo dallo stesso Serra, uno dei primi direttori di gara ad essersi aperto al dialogo pubblicamente, non per cercare giustificazioni ma per dare chiarimenti. La sua speranza è quella di tornare in campo il prima possibile, dopo le parole di Alfredo Trentalange, il presidente dell’AIA: «Ho trovato una persona ferita che non vedeva l’ora di tornare ad arbitrare».