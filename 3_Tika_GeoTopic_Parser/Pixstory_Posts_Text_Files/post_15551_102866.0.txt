Importanti novità nel prossimo fine settimana per le strade d’alta quota gestite dalla Città Metropolitana di Torino. Sulla Strada Provinciale 50 del Colle del Nivolet, teatro di una suggestiva tappa del Giro d’Italia 2019 con arrivo ai piedi della diga del Serrù, le operazioni di sgombero della neve si sono concluse e alle 8 di venerdì 27 maggio la carreggiata sarà interamente riaperta sino ai 2612 metri del Colle. Sulla Provinciale 50 tornerà come ogni anno la chiusura al traffico motorizzato nei giorni festivi di luglio e agosto, in coincidenza con l’iniziativa “A piedi tra le Nuvole” promossa dal Parco Nazionale Gran Paradiso e dalla Città Metropolitana di Torino. I dettagli su orari e modalità di fruizione della strada, dei parcheggi e dei bus navetta per raggiungere il Colle del Nivolet saranno definiti nelle prossime settimane.

In Val Chisone, a seguito di un sopralluogo tecnico per la constatazione dello stato di percorribilità della strada, dal 21 maggio scorso la Provinciale 172 del Colle delle Finestre è stata parzialmente riaperta dal km 21+130, cioè dal bivio con la Provinciale 173 dell’Assietta, al km 29+300, ovvero alla località Pra Catinat. Sono in corso le consuete operazioni per consentire la riapertura totale della Provinciale 172 del Colle delle Finestre, che collega Meana con Depot di Fenestrelle, dopo aver superato i 2.176 metri del Colle e incrociato la strada comunale che da Usseaux sale al Pian dell’Alpe.