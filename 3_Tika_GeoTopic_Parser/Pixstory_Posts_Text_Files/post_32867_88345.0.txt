Si chiude con il botto per l'Italia la seconda giornata dei mondiali indoor di atletica leggera, in corso a Belgrado. Nella finale più attesa, quella dei 60 metri uomini, arriva la vittoria del campione olimpico Marcell Lamont Jacobs con il tempo di 6.41, quarta prestazione all-time nonché nuovo record europeo. C'è voluto il fotofinish per stabilire il vincitore tra l'azzurro e l'americano Coleman, alla fine secondo con lo stesso tempo arrotondato ma con 3 millesimi di troppo. Terzo l'altro americano Bracy. Prima della gioia di Jacobs, la giornata era stata avara di soddisfazioni per l'Italia con la buona prova di Weir (21.67m, nuovo record italiano) e Ponzio (21.30m), che hanno chiuso 6° e 7° nella finale del lancio del peso. Da segnalare la finale conquistata da Pietro Arese nei 1500 metri, l'ottavo posto di Elisa Molinarolo nell'asta femminile con 4.45m (Roberta Bruni 11° con 4.30), il decimo di Dester nell'Eptathlon e la semifinale di Elisa Di Lazzaro nei 60hs (chiusa al sesto posto in 8.11s). Domani nella giornata conclusiva, ci sarà Gimbo Tamberi nell'alto, Larissa Iapichino nel lungo, Darya Derkach nel triplo, Hassane Fofana nei 60hs e il già citato Pietro Arese.