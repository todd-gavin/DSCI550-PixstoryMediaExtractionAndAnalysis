Come un fulmine a ciel sereno, nella serata di ieri è arrivato un comunicato stampa da parte della Salernitana con cui è stato annunciato il divorzio dal direttore sportivo Walter Sabatini. Una notizia clamorosa visto che proprio l'arrivo del dirigente a gennaio aveva permesso un mercato da 11 acquisti nel giro di pochi giorni e con meno di 10 milioni di euro a disposizione, con molti dei nuovi innesti capaci di portare la Salernitana a raggiungere una salvezza storica e impossibile fino alla fine del girone d'andata.

Nel comunicato si legge: "L’U.S. Salernitana 1919 e il Direttore Sportivo Walter Sabatini rendono noto di non proseguire il rapporto di lavoro per la stagione calcistica 2022-2023. Ringraziandolo per il lavoro svolto e l’impegno profuso la Società augura al Direttore Sabatini le migliori fortune professionali”.

I problemi sono nati durante un incontro tra Sabatini e il presidente Iervolino sulla discussione delle somme da dover dare ai procuratori per la conclusione di alcuni affari. Per il primo tifoso si tratta di cifre troppo alte, in alcuni casi anche più dell'ingaggio dei giocatori stessi. Il tutto sarebbe sfociato in un clima difficilmente rasserenabile e così è arrivato il licenziamento di Sabatini.

"Sono cose del calcio, capita", ha detto lo stesso Sabatini intercettato alla stazione da Sky, "Sono orgoglioso per la salvezza, ma non c'è possibilità di tornare indietro. Mi spiace perché Salerno è una città che mi ama e che ho amato tanto. Ho tirato la squadra fuori dalle sabbie mobili, direi che il progetto è andato a buon fine".

Si vocifera anche che l'allenatore Nicola potrebbe adesso lasciare: "Nicola non è legato a me", ha sottolineato Sabatini, "Anzi credo abbia già firmato un precontratto".