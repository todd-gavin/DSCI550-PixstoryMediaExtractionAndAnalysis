Il Monza ha festeggiato la prima storica promozione in serie A con una grande festa alla presenza di Berlusconi e Galliani, i due artefici di tante vittorie del Milan e ora di questo salto di categoria impensabile fino a pochi anni fa. Prima di andare via Berlusconi si è fermato a parlare (e scherzare) con i giornalisti a cui nei giorni scorsi aveva detto sotto forma di battuta che ora sognava di vincere Scudetto e Champions League con il Monza. “Battute a parte mi piacerebbe che questa salita in serie A del Monza non fosse temporanea ma continuativa”, ha specificato.

La curiosità di tutti è sul calciomercato che farà il Monza. Si sono già fatti diversi nomi, ma i tifosi sognano un colpo alla Ribery per la Salernitana un anno fa. Berlusconi però per il momento non svela nulla: “Nomi? Per il momento non abbiamo ancora pensato a nulla. Di quelli attuali nessun giocatore vorrebbe andare via perché c’è una gestione molto equilibrata della squadra, anche i pochi giocatori in prestito dalle grandi squadre hanno manifestato la volontà di restare. Vedremo…”. Allo stadio era presente anche Balotelli che con il Monza ha disputato la seconda parte della scorsa annata, prima di accasarsi all’Adana Demirspor in Turchia. Lui vorrebbe tornare in Italia e, se è vero che si vocifera che sia stato proposto alla Juventus, è anche vero che ha parlato con Berlusconi e potrebbe tornare a indossare la maglia del Monza. “Balotelli ha detto che tornerebbe in Italia e al Monza anche domani… ma domani noi non giochiamo”, ha detto sorridendo Berlusconi.

Questione stadio, ne verrà fatto uno nuovo? “Qualcuno parla di uno stadio nuovo, staremo a vedere perché questo a oggi può contenere 22mila persone. Intanto vediamo come andrà il Monza in Serie A”.