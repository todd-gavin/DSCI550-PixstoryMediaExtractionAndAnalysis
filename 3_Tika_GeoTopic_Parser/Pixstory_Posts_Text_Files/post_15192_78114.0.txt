Il settore degli integratori alimentari in Italia rappresenta un vero e proprio punto di forza per il Paese, con oltre 2.500 aziende e circa 22.000 addetti. Nel 2021 il valore di mercato è stato pari a circa 4 miliardi, registrando una crescita del 6,8% rispetto all’anno precedente. Questa forte accelerazione è senza dubbio dovuta a una maggiore consapevolezza da parte dei consumatori sul ruolo degli integratori alimentari e alla prontezza del settore nel rispondere alle esigenze delle persone, sempre più attente al mantenimento del buono stato di benessere e salute. Secondo la VI Indagine di settore condotta da FederSalus, infatti, salute e benessere sono temi prioritari per il 92% della popolazione.
La solidità del mercato italiano degli integratori alimentari, inoltre, trova conferma nella crescente attività verso i mercati esteri, che rappresenta una leva di sviluppo fondamentale con ampi margini di espansione. I mercati europei sono sicuramente un punto di riferimento per le aziende italiane, che però si stanno orientando sempre di più anche verso altri Paesi come Emirati Arabi, Stati Uniti, Cina e Russia.
Sul fatto che servano davvero, l’opinione diffusa di medici e nutrizionisti è dire che con un’alimentazione sana ed equilibrata non ci sia la necessità di integrare. Il dito dell’illustre Istituto Mario Negri scrive: ‘Esistono, però, dei casi in cui è necessario integrare, ad esempio:
carenze conseguenti a stati patologici, come alterata digestione/assorbimento, un diminuito introito o un’aumentata escrezione, malnutrizione;
disturbi alimentari, vomito, degenza ospedaliera (mancata o ridotta sintesi endogena, epatopatia alcolica);
carenze conseguenti a scelte etiche (carenza di ferro nei vegetariani, carenza di vit. B12 nei vegani).
In linea generale un’alimentazione corretta ed equilibrata mette al sicuro da rischi di carenza da vitamine idrosolubili. Quindi, l’utilizzo di integratori alimentari è limitato alla prevenzione della malnutrizione per difetto.
La loro presunta valenza salutistica nel promuovere il benessere fisico, nel ritardare l’invecchiamento e nel ridurre il rischio di sviluppare alcune patologie del benessere (malattie cardiovascolari o metaboliche come anche alcune neoplasie) è da dimostrare.’ Conclusione: (sempre dal team scientifico IMN) ‘è importante chiarire che le indicazioni a sostegno dell’utilizzo dei tanti prodotti in commercio oggi non sono quasi mai supportate da adeguate evidenze scientifiche’.