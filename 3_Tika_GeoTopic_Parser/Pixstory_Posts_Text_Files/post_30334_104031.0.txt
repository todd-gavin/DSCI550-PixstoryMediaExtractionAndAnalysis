Nel corso di una lunga intervista alla testata portoghese Record, José Mourinho se l'è presa con quelli che lui definisce gli "Einstein portoghesi", ossia commentatori che non hanno dato il giusto peso ai risultati ottenuti al suo primo anno sulla panchina della Roma, compresa la vittoria in Conference League: " Io la colloco invece sullo stesso piano delle altre perché ha regalato emozioni forti, indipendentemente dalla grandezza della competizione. Ci sono club per i quali le vittorie europee sono conseguenza naturale di investimenti e aspettative. Io ho avuto la fortuna che su cinque vittorie, quattro siano state contro natura. Con il Porto, per esempio nessuno si aspettava le vittorie europee, così come con l’Inter. E ancor meno con la Roma. Questa è stata una vittoria speciale per me". Parlando dei giudizi ricevuti sulla stagione della Roma, Mourinho ha aggiunto: "Dipende da chi la analizza. Per alcuni Einstein delle tv portoghesi la nostra stagione è stata pessima, ma per me che sono molto esigente con me stesso, è stata fantastica, perché non avevamo le capacità per fare meglio. Ci sono stati giocatori che hanno disputato 50 partite e non parlo di Rui Patricio che ne ha fatte 54... Ho dovuto far giocare alcuni giovani, per dieci mesi non ho avuto un giocatore top (l'infortunato Spinazzola, ndr), ho avuto come avversari Inter, Milan, Juve, Napoli, Atalanta e Lazio. E abbiamo giocato 14 volte di giovedì, con partite di campionato la domenica dopo".