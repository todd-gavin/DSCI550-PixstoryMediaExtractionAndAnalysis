La Formula 1 non smette di stupirci e appassionarci. Al termine delle bellissime qualifiche del GP Australia è Charles Leclerc a prendersi la pole position, completando un ultimo giro in Q3 assolutamente strepitoso: 1:17.868 il tempo con cui il monegasco ha regalato alla Ferrari la seconda partenza al palo in stagione, rifilando quasi tre decimi al grande rivale Max Verstappen. L'olandese, ancora non soddisfatto del setup in un fine settimana in cui ha faticato a trovare il giusto bilanciamento per la sua Red Bull RB18, precede comunque il compagno Sergio Perez e la sorpresa di giornata Lando Norris, bravo a strappare un accesso in 
seconda fila. Sfortunato, invece, l'altro pilota della Ferrari, Carlos Sainz. Il madrileno è stato infatti beffato giusto pochi istanti prima che tagliasse il traguardo (con un tempo simile a quello del compagno Leclerc) dalla bandiera rossa esposta per l'incidente di Fernando Alonso. Poi, nel secondo e ultimo push di giornata, lo spagnolo ha commesso un errore in uscita da curva 10, chiudendo la qualifica con il nono e ultimo tempo (visto il ritiro del connazionale Alonso) della Q3. La gara domani alle 7.00 del mattino. 

Foto: Instagram scuderiaferrari