Non delude le attese Arianna Fontana, impegnata oggi sul ghiaccio delle Olimpiadi di Pechino 2022. L'azzurra si è confermata campionessa nei 500m dello short track, vincendo la sua decima medaglia alle Olimpiadi invernali e pareggiando il record di Stefania Belmondo. Una striscia iniziata a Torino 2006 quando era ancora una ragazzina e che prosegue ora che è una donna di quasi 32 anni. 
Dopo il brivido della caduta alla prima partenza (gara interrotta cone da regolamento), Fontana ha mantenuto la concentrazione e disputato una finale perfetta, seguendo l'olandese Suzanne Schuilting e superandola poi di slancio prima del giro finale. Il podio è completato dalla canadese Kim Boutin.
Per la Fontana è la seconda medaglia in queste Olimpiadi dopo l'argento nella prova a squadre mista. Si tratta inoltre del primo oro per l'Italia a Pechino 2022.