Anche chi oggi è un campione affermato può aver subito del bullismo da giovane. E' il caso di Sebastian Vettel, quattro volte campione del mondo di F1 con la RedBull eppure vittima dei suoi coetanei quando era adolescente e aveva i primi successi. Ne ha parlato lui stesso in un'intervista alla tv tedesca Spiegel TV. "Una volta ho portato un trofeo a scuola, ma l’hanno distrutto immediatamente e mi hanno chiamato esibizionista". Un ricordo datato 1998 quando Vettel correva sui go kart e vinceva le sue prime gare poco più che undicenne. Era già un giovane promettente e aveva attirato le invidie di alcuni ragazzini che andavano a scuola con lui. Invidie e rancori sfociati nell'episodio raccontato dall'ex ferrarista.

Fortunatamente gli episodi di bullismo non hanno fatto smettere il giovane Vettel. Nove anni dopo l'episodio raccontato, appena ventenne, avrebbe corso la sua prima stagione in F1 con la BMW Sauber. E a soli 23 anni e 134 giorni avrebbe vinto il suo primo mondiale, risultando ancora oggi il più giovane a riuscirci.