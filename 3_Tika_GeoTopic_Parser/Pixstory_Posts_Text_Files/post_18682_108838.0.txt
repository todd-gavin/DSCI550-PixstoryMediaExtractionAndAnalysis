Tra meno di una settimana prenderà il via il torneo di Wimbledon. Quest'anno tra i partecipanti non ci saranno né tennisti russi né bielorussi come conseguenza all'invasione in Ucraina e, per questo motivo, non verranno assegnati punti Atp.

Al via al primo turno di qualificazione per il singolare maschile ben 16 italiani con 6 di questi che sono passati al secondo turno: si tratta di Caruso, Pellegrino, Vavassori, Gaio, Seppi e Bonadio. Per gli altri il sogno del torneo londinese finisce prima dell'inizio ufficiale. 

Caruso si è imposto su Hornansky in rimonta e al secondo turno se la dovrà vedere contro Mitchell Krueger. Pellegrino ha vinto non senza difficoltà contro il croato Serdarusic e, al prossimo turno, troverà un rivale difficile come il tedesco Marterer. Impegno non semplice anche per Gaio che dovrà giocarsela contro l’esperto Novak dopo aver battuto agilmente il coetaneo giapponese Sugita. Seppi invece ha dovuto giocare tre set contro Basic e al secondo turno troverà la wildcard McHugh. Vavassori, a suo agio sull'erba, ha conquistato il secondo turno con la vittoria sull’americano Klahn e dovrà vedersela contro il brasiliano Menezes che, a sua volta, ha battuto l'italiano Travaglia al primo turno. Infine il derby Arnaboldi-Bonadio è stato vinto da quest'ultimo che, dopo aver perso il primo set, è riuscito a fare suoi gli altri due, entrambi sul tie-break.