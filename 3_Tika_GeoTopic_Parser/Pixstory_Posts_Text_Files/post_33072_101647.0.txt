Martina Trevisan si presenta in forma smagliante alla vigilia del Roland Garros, il torneo che nel 2020 l'ha vista giungere fino ai quarti di finale, superata solo dall'imbattibile Swiatek. La tennista fiorentina ha giocato su standard elevatissimi per tutta la settimana nel WTA 250 di Rabat, in Marocco, sconfiggendo in una finale senza storia l'americana Claire Liu per 6-2 6-1. Grazie a questa affermazione la Trevisan è ora numero 59 del mondo (la terza italiana dopo la Giorgi n.31 e la Paolini n.55), raggiungendo il suo best ranking nella classifica WTA, così come Lucia Bronzetti, eliminata proprio dalla Trevisan in semifinale, che da lunedì sarà la numero 73 del mondo.