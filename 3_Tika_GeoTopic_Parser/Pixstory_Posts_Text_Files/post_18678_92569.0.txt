La sconfitta contro il Bodo/Glimt nella gara di andata dei quarti di finale della Conference League non preoccupa Josè Mourinho, nonostante nelle tre sfide con i norvegesi non sia mai arrivata una vittoria. E tra sette giorni serve fare bottino pieno per poter accedere alle semifinali. Lo sa bene il tecnico portoghese: "Non è una sconfitta, perdiamo 2-1 e abbiamo il secondo tempo da giocare. Una sconfitta è quando giochi nel girone o in un campionato dove perdi punti, invece qui abbiamo un secondo tempo da giocare davanti ai nostri tifosi. Non abbiamo mai vinto contro il Bodo nelle tre partite precedenti, ma l'unica che conta è la prossima. La vinciamo e saremo in semifinale".

Tra una settimana si giocherà allo stadio Olimpico di fronte a decine di tifosi giallorossi. Ieri sera invece si è giocato in un campo con l'erba sintetica, un punto non da poco per Mourinho che avrebbe condizionato la squadra sia sotto il punto di vista dell'intensità per il rischio infortuni (come Mancini) sia perché diverso dall'erba naturale. "Giocare sul sintetico? Che è un altro sport lo sappiamo, la situazione è molto vulnerabile per gli infortuni e mi sembra che quello subito da Mancini sia importante. Ringraziamo chi permette di giocare su questi campi".