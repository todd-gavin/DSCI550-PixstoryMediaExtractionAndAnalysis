Nuova avventura per Daniil Kvyat, pilota russo con alle spalle una lunga esperienza in F1 con le scuderie Toro Rosso e Red Bull. Il 28enne debutterà nel weekend nel campionato americano Nascar, al volante di una Toyota Camry del team Hezeberg. L'esordio avverrà su una delle piste più famose al mondo, il catino di Indianapolis già sede dell'iconica 500 Miglia: "Sono molto felice di poter fare il mio debutto nella Nascar Cup Series a Indianapolis - ha dichiarato Kvyat - Sono sempre stato appassionato delle competizioni americane e la Nascar è la più importante forma di sport motoristici negli Stati Uniti".