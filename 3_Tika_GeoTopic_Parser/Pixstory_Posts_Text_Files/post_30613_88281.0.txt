La classicissima di primavera viene vinta dallo sloveno che non ti aspetti: Matej Mohoric trionfa sul traguardo della Milano-Sanremo al termine di un'azione da urlo nella discesa dal Poggio.
Il ciclista del team Bahrain era transitato quinto in cima all'ultima ascesa e si è poi lanciato in picchiata con dei numeri incredibili, tra passaggi nella canalina dell'acqua, intraversamenti della bici e addirittura una caduta della catena prontamente risolta.
Alle sue spalle chiude il francese Turgis, ottimo terzo Van der Poel al rientro dopo 5 mesi. Tadej Pogacar, tra i favoriti della vigilia, ha invece chiuso quinto dopo aver provato più volte a scattare sulla salita del Poggio. Primo degli italiani Vincenzo Albanese, undicesimo.