Si complica la partita per l'elezione del nuovo presidente della Lega di Serie A dopo le dimissioni di Paolo Dal Pino. Quest'oggi si dovrebbe tornare a votare con l'asticella delle preferenze che si è abbassata fino agli 11 voti su 20, ma il rischio è che non si arrivi neanche a esprimere il proprio voto. Ci sarebbe infatti dellenorme che renderebbero incandidabili uno (o addirittura due) candidati sui tre nomi che si sono fatti, in particolare quello di Lorenzo Casini. Quest'ultimo, capo del Gabinetto del ministero della Cultura e vicino ad Aurelio del Laurentiis, potrebbe essere escluso per quello che è contenuto nel decreto legislativo 165/2001 in cui si vieta ai dipendenti che negli ultimi tre anni hanno esercitato "poteri autoritativi e negoziali" per le pubbliche amministrazioni (come il Mibact), di "svolgere attività lavorativa o professionale presso i soggetti destinatari dell’attività della pubblica amministrazione svolta attraverso i medesimi poteri". Sono considerati dipendenti anche coloro che hanno svolto incarichi con un rapporto di lavoro, subordinato o autonomo.

Lorenzo Casini ha già avuto a che fare con il mondo del calcio. E' successo in occasione dell'inserimento nel Pnrr della ristrutturazione dello stadio di Firenze con un finanziamento da 95 milioni di euro. Inoltre è stato interlocutore della Fiorentina per i permessi necessari per il nuovo centro sportivo di Bagno a Ripoli.

Prima delle votazioni per il presidente della Lega dunque si dovrà fare chiarezza. Il problema è che potrebbero volerci giorni o anche di più. Ma il tempo stringe ed entro il 24 marzo dovrà esserci un nuovo numero uno. Altrimenti come prevede lo statuto la Lega sarà commissariata dalla Federcalcio.