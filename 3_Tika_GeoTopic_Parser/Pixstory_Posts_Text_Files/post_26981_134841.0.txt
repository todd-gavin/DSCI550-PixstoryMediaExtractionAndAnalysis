Tiffany collabora con Riot games e realizza la coppa dei prossimi League of legends world championship trophy, che verrà consegnata alla squadra vincitrice del Campionato Mondiale 2022 il 5 novembre.
La nuova Coppa degli evocatori è fatta in argento sterling, argento massiccio, acciaio inossidabile, ottone e legno. Pesa 20 chili ed è alta circa 70 centimetri. Il design è stato realizzato nell’arco di quattro mesi, con 277 ore di lavoro degli artigiani. Alla base della coppa sono incisi i nomi delle squadre e dei professionisti vincitori del passato, ed è l’ultimo trofeo esportivo creato da Tiffany & Co., dopo la Silver Dragon Cup della LoL Pro League.
“La Summoner’s cup è un simbolo di grandezza negli eSport e il coronamento di League of legends”, ha dichiarato Naz Aletaha, global head of League of legends Esports per Riot games. “Tiffany&Co è un marchio storico perfetto per disegnare uno dei più grandi trofei sportivi del mondo. Siamo onorati di collaborare con loro per celebrare i nostri campioni”.