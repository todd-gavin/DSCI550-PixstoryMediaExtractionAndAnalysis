Tadej Pogacar si conferma fenomeno assoluto dell'attuale ciclismo mondiale andando a vincere in maniera perentoria le Strade Bianche disputate oggi in Toscana sulle strade sterrate del senese.
Lo sloveno, rimasto coinvolto in una maxi caduta provocata da una folata di vento a circa 100 km dal traguardo, ha attaccato nello sterrato in salita del tratto Monte Sante Marie, staccando gli avversari e iniziando una fuga solitaria di 51 km conclusasi solo sotto l'arrivo.
Pogacar ha vinto con 37 secondi di vantaggio sull'intramontabile Alejandro Valverde, terzo il vincitore del Fiandre 2021 Asgreen.
Per il 23enne è la 34esima vittoria da professionista che arricchisce un palmares che comprende già due Tour de France e due classiche come la Liegi-Bastogne-Liegi e il Giro di Lombardia.