L'amministratore delegato della Juventus Maurizio Arrivabene è stato intervistato da Tuttosport e ha parlato della situazione di alcuni giocatori su cui insistono voci di mercato come De Ligt. Dalle sue parole sembra quasi scaricare il difensore olandese, il cui futuro potrebbe essere lontano da Torino. "De Ligt? Oggi è impossibile trattenere un giocatore che se ne vuole andare. Ma è sempre una questione di numeri, non è che se uno vuole andare via gli rispondi: prego, accomodati. È difficile trattenere un giocatore, però dal tavolo della trattativa bisogna alzarsi tutti e tre soddisfatti. E vale sempre l'articolo quinto: chi ha i soldi ha vinto".

La squadra che sembra più vicina di tutte a De Ligt è il Chelsea. Il giocatore è stato accostato ai Blues che devono rimpiazzare alcune partenze in difesa. Per averlo però dovranno mettere mano al portafogli perché la Juventus pare non volere una cifra di molto inferiore alla clausola rescissoria di 120 milioni di euro.