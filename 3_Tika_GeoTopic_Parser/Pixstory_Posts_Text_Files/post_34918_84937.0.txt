Si avvicinano i Mondiali di Nuoto a Budapest, in programma dal 18 giugno al 3 luglio. La Fina (Federazione internazionale del nuoto) ha annunciato una novità non da poco e cioè che il nuoto in corsia si svolgerà nella prima parte anziché nella seconda come da tradizione.

Tradotto vuol dire che il giorno dopo la cerimonia inaugurale, inizierà il nuoto in corsia nella Duna Arena e proseguirà fino al 25 giugno. Solo dopo ci sarà spazio per i tuffi (fino al 3 luglio) e per il fondo (in programma dal 26 al 30 giugno).  Questa novità piace a Gregorio Paltrinieri che agli Europei di un anno fa conquistò tre ori, prima di essere colpito dalla mononucleosi: “Sì, è molto meglio, il programma resta sempre un po’ affollato ma è tutto molto vicino, quindi va bene così”.