L’eliminazione al secondo turno al torneo di Montecarlo per mano dello spagnolo Alejandro Davidovich Fokina, sconfitto in finale da Tsitsipas, ha palesato le difficoltà di Novak Djokovic che quest’anno ha giocato davvero poco a causa del mancato vaccino e delle regole dei vari Paesi. Il suo obiettivo non era vincere a Montecarlo, né vincere i prossimi tornei che invece rappresentano le tappe di avvicinamento al Roland Garros, ciò per cui si sta allenando tutti i giorni e duramente il serbo. Prima di passare per i tornei di Madrid e Roma, Djokovic parteciperà al torneo di Belgrado, a casa sua, dove proverà a fare meglio delle ultime uscite. “A Montecarlo non ero al meglio, ne sono consapevole, mi manca ancora il ritmo partita”, ha detto in conferenza Djokovic, “c’è una bella differenza tra allenamento e match”.

Ha bisogno di giocare Nole e lo sa bene. “Non vedo l’ora di giocare. Ho bisogno di più partite per raggiungere il livello che voglio. Ieri ho fatto quattro sessioni di allenamento, due per il fitness e due per il tennis, ero un po’ stanco. Sfrutto ogni momento libero che ho”.

L’obiettivo, come detto, è il Roland Garros, torneo vinto lo scorso anno: “Il Roland Garros è in cima alla lista delle priorità nella stagione sulla terra, voglio essere pronto a Parigi e andare il più lontano possibile. Vincere il titolo è sempre la mia ambizione”.