La mancanza di affidabilità è soltanto uno dei problemi che affliggono la Red Bull. Per pensare di poter anche solo lottare fino alla fine del campionato per il titolo mondiale, al di là delle prestazioni, è però necessario finire le gare ed è per questo che, al momento, l’individuazione e la risoluzione delle noie meccaniche che hanno portato a tre ritiri in tre GP – e, cioè, un clamoroso 50% di ko per le due RB18 – è la priorità per la scuderia di Milton Keynes. Il viaggio di ritorno dall’Australia non è stato privo di grattacapi, ma la buona notizia per i tifosi di Verstappen è che gli ingegneri Red Bull hanno, se non altro, individuato le cause del ritiro a 20 giri dalla bandiera a scacchi. “Siamo stati in grado di chiarire la causa – ha spiegato il dirigente Helmut Marko, intervistato in merito dal magazine Speed Week – della perdita di carburante sulla monoposto di Max. Il problema è totalmente diverso rispetto a quello che abbiamo avuto in Bahrain”.

Foto: F1TV