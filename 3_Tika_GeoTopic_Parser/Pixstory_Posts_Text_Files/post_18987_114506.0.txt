Nadal si ritira da Wimbledon. La notizia è arrivata a sorpresa nella serata di ieri in una conferenza stampa a sorpresa convocata intorno all'ora di cena. "Come potete immaginare sono qui per ritirarmi. Ho una lesione agli addominali. Ci ho pensato tutto il giorno sulla decisione da prendere. Penso che non abbia senso andare in campo, anche se ci ho provato spesso nella carriera, ma se continuo a giocare l’infortunio sarà sempre peggiore". Parole quelle di Nadal che di fatto stoppano la speranza del maiorchino di vincere il Grande Slam e che ribaltano la situazione che, nel pomeriggio, si pensava essere gestibile. Invece no.

"Ho preso questa decisione perché credo di non poter vincere due partite", ha detto ancora Nadal, "Non posso servire. Non posso servire alla velocità giusta e non posso fare i movimenti necessari. Immaginarmi vincere due partite è impossibile. E’ una questione di rispetto per me stesso: non essere competitivo e rendere le cose peggiori non ha senso". "Ho avuto dei problemi agli addominali da circa una settimana, ma le cose erano più o meno sotto controllo. Ma ieri è stato il giorno peggiore". 

Kyrgios accede così direttamente alla finale del torneo di Wimbledon ed è in attesa di vedere chi sarà il suo sfidante tra Djokovic e Norrie. La striscia di vittorie consecutive agli Slam di Nadal si ferma a 19 match: le 7 per il titolo in Australia, le 7 per il titolo al Roland Garros e le 5 vinte qui a Wimbledon prima di oggi.