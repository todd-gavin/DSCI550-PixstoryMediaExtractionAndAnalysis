Come previsto, oggi è stato ufficializzato il passaggio di Leandro Paredes dal Paris Saint-Germain alla Juventus. L'argentino ha svolto le visite mediche a Parigi ed è atteso a Torino in serata o domattina. Il centrocampista arriverà in prestito, con obbligo o diritto di riscatto in base a determinate condizioni. Il comunicato emesso dalla Juventus spiega: "L'accordo prevede l’obbligo da parte di Juventus di acquisire a titolo definitivo le prestazioni sportive del giocatore al raggiungimento di determinati obiettivi sportivi nel corso della stagione 2022/2023; la facoltà da parte di Juventus di acquisire a titolo definitivo le prestazioni sportive del giocatore qualora detti obiettivi non fossero raggiunti. Il corrispettivo pattuito per l’acquisizione definitiva, in entrambi i casi, è pari a € 22,6 milioni, comprensivo della quota relativa al contributo di solidarietà previsto dal regolamento FIFA, pagabili in tre esercizi, oltre ad oneri accessori di € 2,2 milioni, , e potrà essere aumentato, nel corso della durata del contratto di prestazione sportiva con il calciatore, per un ammontare non superiore a € 3,0 milioni al raggiungimento di ulteriori obiettivi".