Uscirà dalla semifinale tra Nick Kyrgios e Rafael Nadal il nome del secondo finalista del torneo di Wimbledon, in un remake della sfida che ormai 8 anni fa rivelò al mondo il talento del bizzoso australiano, capace a 19 anni di battere lo spagnolo proprio sull'erba londinese. Oggi Kyrgios ha battuto in 3 set (6-4 6-3 7-6) il cileno Cristian Garin, il giocatore che al primo turno aveva beneficiato del ritiro per Covid di Matteo Berrettini. Dopo un avvio shock con break a zero punti subito nel game di apertura della partita, l'australiano ha preso le redini del gioco riportandosi in parità nel sesto gioco e poi  ottenendo il break decisivo nel decimo. L'inerzia è proseguita nel secondo set, vinto da Kyrgios grazie al servizio rubato a Garin nel quarto game. L'ultimo set è stato il più combattuto e, senza servizi persi, si è arrivati al tie break vinto per 7-5 da Kyrgios. Molto più combattuta la semifinale vinta da Nadal solo al quinto set contro l'americano Taylor Fritz, con il punteggio di 3-6 7-5 3-6 7-5 7-6. Lo spagnolo ha patito delle condizioni fisiche non ideali, con un problema agli addominali emerso già nel corso dei primi set e ha dovuto sempre inseguire nel punteggio. Nadal non ha mollato e, nel quinto set, dopo un break e controbreak tra settimo e ottavo gioco ha dominato il super tie break finale con il punteggio di 10-4.