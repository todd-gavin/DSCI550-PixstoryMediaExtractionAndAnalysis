Dirimpettaia di Martina Franca, Locorotondo (circa 12 300 abitanti) sorge sulla sponda opposta della Valle d'Itria a quota 410 metri con il lato prospiciente la vallata che ha conservato praticamente intatto un ampio tratto dell'insediamento urbano di forma circolare, costituito da case a due o tre piani sormontate dal caratteristico tetto a due spioventi, localmente detto «cummerse». Tra posizione topografica e impianto urbano scaturisce un unicum estremamente caratteristico. Locorotondo è, singolarmente, una «città senza storia» nel senso che sulle origini remote dell'abitato si sa tanto poco da dover far ricorso alla leggenda. Sul piano della documentazione storica più concreta si può partire dal 1089, data di un documento relativo alla fondazione della Badia di Santo Stefano in territorio di Monopoli: nella elencazione dei possedimenti si parla anche di un casale San Giorgio che si vuole identificare con Locorotondo. Tale identificazione viene comunemente accettata in quanto a S. Giorgio è dedicata la chiesa madre. In documenti successivi si ritrova Locorotondo citata in vario modo; così nel 1276 si parla di un casale Locirotundi; in un documento del 1431 il borgo risulta far parte del principato di Taranto, retto all'epoca dagli Orsini del Balzo, con il nome di terra Loci Rotundi. Tra l'altro a Pirro del Balzo, figlio di Giovannantonio, si attribuisce la costruzione nel 1481 di uno dei monumenti più insigni di Locorotondo, la chiesa della Greca. Le modificazioni del toponimo che tuttavia recano sempre riferimento alla «rotondità» del «luogo», riprese anche dalla cartografia sei/settecentesca contrastano palesemente con la tesi di una presunta origine greca, voluta dalla leggenda. Nel 1645 Locorotondo venne definitivamente acquistata da Francesco Caracciolo, duca di Martina.
Fonte: città da scoprire, Italia meridionale e insulare, Touring club Italiana