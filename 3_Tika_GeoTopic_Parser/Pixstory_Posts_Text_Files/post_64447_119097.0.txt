ഇന്ത്യൻ ഫുട്ബോൾ ടീമിനെ ഫീൽഡ് ചെയ്യാൻ ഒരു ഗ്രാമത്തിന് പറ്റുമെങ്കിൽ അത് രാജ്യത്ത് അരീക്കോടിന് മാത്രം സാധ്യം. ഷറഫലി എന്ന നായകൻ മുതൽ ജാബിറും ഹബീബും പാരിയും സലീലും സക്കീറും ഉൾപ്പടെ ഒരു ഡസനോളം ഇന്ത്യൻ താരങ്ങൾ ഈ ഗ്രാമത്തിൽ നിന്ന്  വന്നിട്ടുണ്ട്. സംസ്ഥാന, ജില്ലാ, സർവകലാശാല താരങ്ങൾ കണക്കെടുപ്പ് സാധ്യമല്ലാത്ത വിധം സമ്പന്നമാണ് ഇവിടം.

എന്നാൽ ഒരു പ്രൊഫഷനൽ ഫുട്ബാൾ ക്ലബ് എന്നത് മലപ്പുറം ജില്ലയിലെ അരീക്കോടിന് സ്വപ്നമായിരുന്നു. അത് സാധ്യമാകുന്നു. 'ഇസ്സ എഫ്.സി. അരിക്കോട്’ എന്ന പേരിൽ. ഒരു കൂട്ടം കളിയാരാധകരാണ് പുതിയ സംരഭവുമായി രംഗത്തുവന്നത്. ഇന്നലെ നടന്ന ക്ലബ് പ്രഖ്യാപന ചടങ്ങിൽ പി.വി. അബ്ദുൽ വഹാബ് എം.പി.  ഉദ്ഘാടനം നിർവഹിച്ചു. ഭാവിയിൽ മുൻപന്തിയിലായിരിക്കും ഇസ്സ എഫ് സി അരീക്കോട് എന്ന ക്ലബിൻ്റെ സ്ഥാനമെന്നും ലോകനിലവാരത്തിലേക്ക് ക്ലബ്ബ് ഉയരുമെന്നും എം.പി. പറഞ്ഞു. അബ്ദുൽകരീം കാഞ്ഞിരാല അധ്യക്ഷത വഹിച്ചു.

ക്ലബ്ബ് ചെയർമാൻ മുഹമ്മദ് കുട്ടി, എം.പി. ഷൗക്കത്തലി, ഇന്ത്യൻ ഫുട്‌ബോൾ താരങ്ങളായ ആഷിഖ് കുരുണിയൻ, മഷൂർ ശരീഫ്, ഐ.എസ്.എൽ. താരം ഇർഷാദ് തൈവളപ്പിൽ, മുൻ ഐ ലീഗ് താരം ഉസ്മാൻ ആഷിഖ് തുടങ്ങിയവർ പ്രസംഗിച്ചു.

ക്ലബ്ബിന്റെ സ്‌പോൺസർ വിദേശ രാജ്യങ്ങളിൽ ബിസിനസ് നടത്തുന്ന ഇസ്സ ഗ്രൂപ്പാണ്. ഇന്ത്യൻ ഫുട്‌ബോളിന്റെ ഭാവിവാഗ്ദാനങ്ങളെ വാർത്തെടുക്കുകയെന്ന ലക്ഷ്യത്തോടെയാണ് ക്ലബ്ബിന്റെ പിറവി. കേരളാ പ്രീമിയർ ലീഗിൽ കോർപ്പറേറ്റ് എൻട്രി വഴി ടീം മത്സരിക്കുന്നുണ്ട്. ടീം വിപുലീകരണം ഉടനെ ഉണ്ടാകും. ഐ.എസ്.എൽ. താരങ്ങളടക്കം ടീമിലുണ്ടാകുമെന്ന് ക്ലബ്ബ് മാനേജ്‌മെന്റ് അറിയിച്ചു.

അരീക്കോട്, ചെറുവാടി, ഓമശ്ശേരി, കക്കയം എന്നീ കേന്ദ്രങ്ങളിലായി പ്രമുഖ പരിശീലകർക്ക് കീഴിൽ 400-ൽപരം വിദ്യാർഥികൾ നിലവിൽ ക്ലബ്ബിനു കീഴിൽ പരിശീലനം നേടിവരുന്നുണ്ട്. ലോഞ്ചിങ് പരിപാടിയിൽ ജഴ്‌സി, ലോഗോ എന്നിവയുടെ പ്രകാശനവും ഓഫീസ് ഉദ്ഘാടനവും നടന്നു.

കേരള ഫുട്‌ബോൾ അസോസിയേഷൻ വൈസ് പ്രസിഡന്റ് കാഞ്ഞിരാല അബ്ദുൽ കരീം, എം.പി. ഷൗക്കത്തലി, ഡോ. സഫറുള്ള, റാഷിദ് നാലകത്ത് തുടങ്ങിയവരാണ് ക്ലബ്ബിന്റെ നേതൃത്വം ഏറ്റെടുത്തിരിക്കുന്നത്. 

പ്രൊഫഷണൽ ഫുട്‌ബോളിനാണ് ഭാവി എന്നതുകൊണ്ടാണ് ക്ലബിൻ്റെ രൂപവത്കരണമെന്ന് കാഞ്ഞിരാല അബ്ദുൽകരീം പറഞ്ഞു. കെ.പി.എല്ലിൽ കിരീടത്തിനായി പോരാടുക എന്നതാണ് ഈ വർഷത്തെ ആദ്യ ശ്രമം. അരീക്കോട് സുല്ലമുസ്സലാം കോളേജ്, മൈസസ് പബ്ലിക് സ്കൂൾ സ്കൂൾ ഗ്രൗണ്ട് എന്നിവിടങ്ങളിൽ ടീം പരിശീലനം നടത്തും. വരുംകാലങ്ങളിൽ അക്കാദമിയിലെ കുട്ടികളെ ഐ.എസ്.എൽ. ക്ലബ്ബുകളിലടക്കം കാണാമെന്നും കാഞ്ഞിരാല അബ്ദുൽ കരീം പറഞ്ഞു.