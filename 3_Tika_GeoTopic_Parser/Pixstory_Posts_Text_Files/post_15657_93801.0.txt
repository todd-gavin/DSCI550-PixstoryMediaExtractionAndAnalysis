L’automobile è uno dei mezzi di trasporto più usati e gli pneumatici ricoprono un ruolo fondamentale sia a livello di prestazione dell’auto che a livello di riduzione dell’impatto ambientale. Il tema risulta centrale, specialmente in questo periodo in cui si avvicina l’obbligo di montare le gomme estive, da effettuare fra il 15 aprile e non oltre il 15 maggio 2022. Altroconsumo, leader nei test pneumatici per le associazioni di consumatori EU all’interno del consorzio di Automobil Club, al fine di aiutare i consumatori ad orientarsi fra le varie scelte di pneumatici disponibili, ha realizzato un’analisi per valutare i punti di forza e di debolezza di 16 gomme del tipo 185/65 R15 (adatte alle auto di piccole dimensioni) e 16 del tipo 215/60 R16 (utilizzate principalmente per i suv).

I pneumatici sono stati sottoposti a misurazioni in laboratorio che si basano sugli standard Adac, ente specializzato in test nel settore della mobilità, e sono stati messi alla prova con numerosi esami come ad esempio stabilità in rettilineo e in curva, risposta allo sterzo, sicurezza durante i cambi di corsia e le curve multiple e risposta in frenata con abs a 100 km/h.
Il miglior marchio della categoria 185/65 R15 tra i pneumatici estivi testati è GOODYEAR EfficientGrip Performance 2 che secondo Altroconsumo è il Migliore del test, Migliore acquisto e Miglior scelta green per la durata nel tempo. Bridgestone Turanza T005 ottiene il titolo di Miglior acquisto nella categoria insieme a Pirelli Cinturato P1 Verde, anche se con un punteggio lievemente inferiore. La Miglior scelta green va al marchio Michelin Primacy 4 per il consumo di carburante ridotto e la durata nel tempo del pneumatico. Passando alla categoria 215/60 R16, il Migliore del test è Michelin Primacy 4 che risulta anche essere Miglior scelta green per consumi e durata. A pari merito nella classifica si trova Continental PremiumContact 6 che ottiene gli stessi risultati. Il marchio Bridgestone Turanza T005 si aggiudica il titolo di Miglior scelta green per le buone prestazioni sia sul consumo di carburante che sulla durata. Toyo Tires Proxes Comfort, in 5a posizione, ottiene il bollino di Miglior acquisto e Miglior scelta green.