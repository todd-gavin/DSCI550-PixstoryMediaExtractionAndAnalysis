L’UNICEF, con il patrocinio del Ministero del Lavoro e delle Politiche Sociali, presenta oggi il Vademecum, una guida pratica per l’orientamento professionale, che favorisce così il percorso di transizione nel mondo del lavoro di rifugiati e migranti in Italia. Solo quest’anno sono già arrivati in Italia oltre 14 mila minorenni stranieri non accompagnati, circa la metà avevano già compiuto 17 anni1. Sono ragazze e ragazzi prossimi alla maggiore età, che si avvicinano quindi alla delicata fase di transizione al mondo del lavoro, senza però le competenze linguistiche e informazioni utili per l’inserimento professionale.

Con un recente sondaggio condotto attraverso la piattaforma U-Report on the Move, l’UNICEF ha rilevato che tra adolescenti e giovani rispondenti, oltre l’85% chiede più informazioni sull’orientamento professionale e il 70% circa non conosce o non è sicuro dei diritti dei lavoratori. I rispondenti hanno espresso inoltre incertezza sugli strumenti utili per cercare lavoro e sui contatti a cui rivolgersi in caso di bisogno. Il Vademecum si propone come una guida pratica che favorisce l’orientamento in quella delicata fase attraverso un linguaggio a misura di adolescente, che partendo dalle sfide e le opportunità del mercato del lavoro in Italia, accompagna ragazze e ragazzi attraverso le principali tappe da percorrere per assolvere all'obbligo scolastico e formativo, dall'apprendimento dell'italiano A2 al conseguimento del diploma di secondaria di I° grado, fino alle diverse scelte che si aprono per gli studi superiori. Il Vademecum pone l'accento sulle tipologie di percorsi formativi che facilitano l'inserimento lavorativo, guidando i ragazzi nella scoperta delle proprie aspirazioni e obiettivi personali, per poter fare scelte consapevoli sul percorso di studio e professionale.

Fornisce inoltre informazioni utili sui documenti necessari, sulle procedure amministrative da seguire, sui diritti che spettano a chi si appresta a entrare nel mondo del lavoro. Lo strumento offre indicazioni per l'auto-valutazione delle competenze e per il percorso che va dalla preparazione del curriculum vitae alla candidatura a un’offerta di lavoro.