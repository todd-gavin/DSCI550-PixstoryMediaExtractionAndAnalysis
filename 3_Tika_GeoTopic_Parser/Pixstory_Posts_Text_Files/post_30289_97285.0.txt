Intervenuto alla manifestazione "Il Foglio a San Siro", il presidente della Juventus Andrea Agnelli ha affrontato molti temi importanti che riguardano i bianconeri. Innanzitutto la fiducia all'allenatore Massimiliano Allegri, non esente da critiche in questa prima stagione della sua seconda esperienza sulla panchina della società di Torino: "Max ha riportato solidità, con lui abbiamo un progetto di lungo periodo. Sappiamo con tutto lo staff cosa vogliamo ottenere, sappiamo che sarebbe stato difficile quest'anno ma avere qualche rimpianto per non poter vincere lo scudetto è di buon auspicio per il futuro".
Altro tema molto scottante è quello relativo al progetto della Superlega e ai rapporti incrinatisi con Aleksander Ceferin, presidente della UEFA: "Il progetto Superlega ha avuto la condivisione da parte di 12 club che hanno siglato un accordo da 160 pagine, che come primo punto aveva quello di dialogare con la Uefa e la Fifa. Con Ceferin i dialoghi sono interrotti, ciò non toglie che quello che è stato il rapporto che abbiamo avuto e l’affinità su certi temi rimanga. Ha interpretato questo come attacco personale ma non lo è. Il tempo sarà galantuomo".
Infine, un passaggio sull'inchiesta plusvalenze che ha coinvolto non solo la Juventus, ma anche molti altri club di serie A e delle serie inferiori, non portando però ad alcuna condanna: "È stato un anno complicato, ma come abbiamo rispetto per tutti gli organi inquirenti pretendiamo altrettanto. Siamo fiduciosi che l'operato della società sia stato corretto".