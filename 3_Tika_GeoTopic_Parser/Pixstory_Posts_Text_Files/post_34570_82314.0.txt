Ingredienti: 1 polipo di circa 1 Kg, sale q.b., 1 limone, 3 o 4 pomodorini, prezzemolo q.b.

Preparazione
Come prima cosa puliamo il polpo togliendogli gli occhi e il rostro, ripuliamo la testa e laviamolo bene sotto l'acqua, specialmente le ventose dei tentacoli che trattengono la sabbia. Riempiamo un pentola d'acqua, portiamo l'acqua a ebollizione e mettiamoci il polipo, ma prima di lasciarlo definitivamente dentro la pentola, lo immergiamo e lo tiriamo fuori per 3 volte, questo serve a fare arricciare i tentacoli. Dobbiamo farlo cuocere per circa 1 ora.

Quando il polipo è cotto teniamolo ancora dentro la pentola per circa 15 minuti. Mentre è in cottura prepariamo un contenitore a forma cilindrica. Una bottiglia dell'acqua minerale fa proprio al nostro caso. Tagliamo la bottiglia a 3/4 con una forbice appuntita e bucherelliamone il fondo, serve a fare uscire il liquido in eccesso. Quando il polipo è pronto togliamolo dall'acqua, scoliamolo e tagliamolo a pezzi. Adesso riprendiamo la bottiglia e infiliamoci dentro senza lasciare spazi vuoti i pezzi di polipo, premiamoli e spingiamoli bene verso il fondo e facciamo uscire l'acqua che viene fuori dai forellini. Una volta messo dentro la bottiglia i pezzi di polipo e schiacciati bene, dobbiamo tenerlo pressato e lo facciamo in questo modo: tagliamo la bottiglia nella parte rimasta libera, facendo dei tagli verticalmente in modo tale che piegandoli all'interno formino una sorta di coperchio per tenere chiuso il polipo. Lo avvolgiamo con della pellicola per alimenti trasparente e lo leghiamo con dello spago. Fatte tutte queste operazioni (più semplici a farsi che a dirsi) lo dobbiamo far raffreddare e quindi lo mettiamo in frigorifero per circa 24 ore.

Trascorso il tempo necessario a fare compattare la carne riprendiamo la bottiglia, tagliamone il fondo, estraiamo il "salame" di polipo, adagiamolo su un tagliere e con un coltello affilato tagliamolo a fettine sottili. Disponiamo le fettine su di un piatto da portata, condiamo con olio evo, limone, prezzemolo e pomodorini tagliati a pezzetti. Il carpaccio di polipo è pronto, serviamolo come antipasto, ma volendo va molto bene anche come secondo.