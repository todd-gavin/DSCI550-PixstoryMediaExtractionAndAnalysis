In pochi giorni la vita di Dmytro Pidruchnyi è cambiata radicalmente. Reduce dalla sua terza partecipazione olimpica ai giochi di Pechino, in cui ha raccolto come miglior risultato un 13° posto nella sprint, il biathleta ucraino è stato arruolato dall’esercito per difendere il proprio paese dall’invasione della Russia. Pidruchnyi in questi giorni avrebbe dovuto raggiungere la località finlandese di Kontiolahti lper disputare la terzultima tappa stagionale della Coppa del Mondo di biathlon 2021-2022, ma è invece stato chiamato alle armi ed è impegnato adesso nel difendere la sua Ternopil. Il trentenne vanta nella sua carriera quattro podi in staffetta a livello di Coppa del Mondo e soprattutto un titolo mondiale individuale, l’unico della storia per il settore maschile del biathlon ucraino, ottenuto ad Oestersund 2019 nella prova a inseguimento. Queste le parole dell’atleta dal suo profilo Instagram: "Sono grato a tutti coloro che mi scrivono e si preoccupano per la mia famiglia e a coloro che sostengono e aiutano l’Ucraina. Attualmente sono nella mia città natale, Ternopil, in servizio nella Guardia Nazionale dell’Ucraina. Questa foto è stata scattata durante l’allarme aereo.”