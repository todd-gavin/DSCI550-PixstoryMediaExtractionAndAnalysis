È un gol da favola quello siglato ieri sera nel posticipo della trentesima giornata di Serie A tra Bologna e Atalanta al Dall’Ara da Moustapha Cissé. Il giovane attaccante è subentrato a Muriel nel secondo tempo e ha deciso il match con un sinistro preciso sottoporta. Una storia di cui c'è tanto bisogno di questi tempi e che si riassume nelle tappe, bruciate nel giro di tre
mesi, dal giovane Cissé. Dopo aver perso il padre il giocatore è arrivato in Italia a soli 16 anni da Conakry, la capitale della Guinea. Partecipa subito ad un torneo con i “Rinascita Refugees”, una formazione leccese del campionato di Seconda Categoria composta da richiedenti asilo. Qui viene subito notato dagli scout dell'Atalanta che decidono di aggregarlo alla squadra della Primavera. Da qui l'ascesa del giocatore è rapidissima e a dir poco incredibile. Con la Primavera dell'Atalanta infatti gioca appena 3 partite, segnando 3 gol e convincendo così Gasperini che lo convoca per la partita contro il Genoa in prima squadra. Complici le tante assenze in attacco il Gasp lo riporta in panchina anche contro il Bologna e al 65’ gli concede anche l'esordio in A al posto di Muriel.
Ancora una volta Cissé non perde tempo e sblocca la gara con un gran gol che vale i tre punti finali. Il sogno di una vita che si avvera e un futuro radioso davanti.