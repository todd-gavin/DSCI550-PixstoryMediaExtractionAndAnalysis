Pace fatta tra Kevin Durant e i Brooklyn Nets. La superstar 33enne ha ritirato la sua richiesta di essere ceduto ed è pronto a guidare la franchigia nella nuova stagione Nba. La conferma è arrivata con una dichiarazione rilasciata sui social dal general manager Sena Marks: "Abbiamo concordato di proseguire insieme. Ci concentreremo sul basket, con un unico obiettivo corale: costruire una squadra duratura per portare il titolo a Brooklyn". La delusione di Durant era montata a partire dalla primavera scorsa, quando i Nets erano stati eliminati al primo turno dei playoff dai Boston Celtics, e la sua decisione di cambiare aria aveva acceso il mercato, con tante squadre che si erano fatte avanti. Ora per lui restano 4 anni di contratto per un totale di oltre 195 milioni di dollari.