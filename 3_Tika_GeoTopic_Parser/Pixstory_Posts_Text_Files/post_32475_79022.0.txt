Alex Zanardi continua il suo percorso di riabilitazione dopo il tremendo incidente dello scorso 19 giugno 2020, quando impegnato in una staffetta benefica con la usa handbike si scontrò contro un camion. Si è appena concluso il primo ciclo di cure al centro iperbarico di Ravenna, dove l’ex pilota di Indycar, Formula 1 e campione paralimpico è stato impegnato per tutto il mese di gennaio in terapie volte al suo recupero. Le cure avrebbero avuto buoni risultati e in primavera l’atleta dovrebbe tornare al centro per un secondo ciclo, più breve. Il direttore Pasquale Longobardi ha affermato al Corriere della Romagna: “Posso dire che di certo Alex sia una persona con una carica immensa: l’ha trasmessa lui a me. Si è presentato qui con una grande voglia di lavorare. Si è trattato di un mese impegnativo per noi ma soprattutto per lui, alla fine aveva comprensibilmente voglia di tornare a casa. Si è sottoposto a fisioterapia in camera iperbarica, una procedura medica più efficiente della normale fisioterapia durante la quale il paziente viene stimolato con una miscela di ossigeno ed elio mentre svolge gli esercizi”. Dei risultati ci sarebbero stati, ha spiegato il direttore del centro senza entrare nel merito.