Brooklyn Nets - Boston Celtics 112-116
Finisce con un clamoroso cappotto per 4-0 la sfida tra i Celtics e i Nets delle tante stelle. Rimbalzi d'attacco e difesa sono stati la chiave del successo. Boston è andata avanti di 12 nel terzo quarto, Brooklyn ha reagito nell'ultimo quarto tornando fino al -1, prima di venire ancora una volta respinta dai padroni di casa che nel frattempo aveva anche perso per falli il suo miglior marcatore, Jayson Tatum (29 punti). Decisivi in quel fragente Jaylen Brown, 22 punti e 8 rimbalzi in tutto, e l'esperto Al Horford, per lui 13+6 in totale. Molto bene anche Marcus Smart con 20 punti e 11 rimbalzi, mentre ai Nets non è bastata la prestazione da 39+7+9 di Kevin Durant e i 20+5+5 di Kyrie Irving.

Philpadelphia 76ers - Toronto Raptors 88-103
Colpaccio di Toronto che va a vincere in trasferta e tiene aperta la serie, dove ora è sotto 3-2. I 76ers vengono tenuti su percentuali al tiro bassissime e faticano per tutta la partita, di fatto chiusa già a 3' dalla fine con gli ospiti sopra di 15 punti. I Raptors, privi di Van Vleet, vincono con una prova corale che manda 5 uomini in doppia cifra, con Pascal Siakam miglior marcatore a quota 23 a cui aggiunge 10 rimbalzi e 7 assist. Cinque in doppia cifra anche per i padroni di casa, con Joel Embiid che arriva a quota 20, ma come detto con percentuali al tiro troppo basse. 15 punti con 4/11 dal campo per James Harden.

Dallas Mavericks - Utah Jazz 102-77
Partita senza storia all'American Airlines Center, con i padroni di casa a +16 già all'intervallo. Fondamentale il rientro dall'infortunio di Luka Doncic, subito un fattore con 33 punti, 13 rimbalzi e 5 assist. Molto bene anche Jalen Brunson con 24 punti. Utah ha 20 punti da Jordan Clarkson, ma poco dagli altri suoi giocatori di punta. Donovan Mitchell si ferma a 9 punti, uscendo anzitempo per un problema all'adduttore sinistro. 4 punti per Mike Conley, solo 2 con un tremendo 0/9 dal campo per Bojan Bogdanovic.