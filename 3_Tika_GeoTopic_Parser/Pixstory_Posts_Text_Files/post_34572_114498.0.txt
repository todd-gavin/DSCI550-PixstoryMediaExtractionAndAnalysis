Siamo giunti ormai alle fasi conclusive del torneo di Wimbledon. Oggi si gioca l'unica semifinale rimasta, quella che vede in campo Djokovic contro Cameron Norrie. L'altra invece non si giocherà visto il ritiro annunciato nella serata di ieri di Nadal a causa dello strappo addominale.

Resta da vedere chi sarà lo sfidante di Kyrgios in finale tra il serbo ex numero uno al mondo e il tennista "di casa" che è chiamato a compiere una vera impresa visto che Djokovic è imbattuto dal 2017 a Wimbledon, cioè da quando si era ritirato per l'infortunio a un polso contro Berdych. Da allora 26 i successi consecutivi.

Il match inizierà alle 14.30 sul campo centrale e, almeno sulla carta, vede super favorito Djokovic che, oltretutto, è abituato a non essere il beniamino del pubblico. E oggi lo sarà ancora di meno visto che gioca contro un inglese.