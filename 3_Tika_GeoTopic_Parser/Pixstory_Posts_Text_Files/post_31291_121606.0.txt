Secondo i dati settimanali del ministero della Transizione Ecologica appena pubblicati, i prezzi della benzina e del gasolio in modalità self service scendono a 1,877 euro al litro e a 1,852 euro.

"Ottima notizia. La benzina in modalità self service scende sotto la soglia si 1,9 euro al litro, con una riduzione settimanale di ben 6 cent al litro ed un risparmio, per un pieno da 50 litri, pari a 3 euro. Nel mese di luglio, da quando i Paesi Opec+ hanno finalmente aumentato la produzione di petrolio, il prezzo della benzina è sceso di quasi 20 cent al litro, con un ribasso del 9,5%, pari a 9 euro e 84 cent per un pieno da 50 litri, il gasolio è diminuito di oltre 18 cent al litro, con un calo del 9%, pari a 9 euro e 11 cent a rifornimento" afferma Massimiliano Dona, presidente dell'Unione Nazionale Consumatori sulla base dello studio condotto sui dati settimanali resi noti ora dal Mite.

"Purtroppo, però, l'incremento della produzione di barili di petrolio è solo temporaneo, destinato a terminare a fine agosto. Ecco perché l'Europa, finora incredibilmente assente, dovrebbe fare pressioni su paesi come l'Arabia Saudita, come ha fatto Biden, perché l'offerta di petrolio si adegui finalmente alla domanda, facendo così scendere definitivamente il prezzo dei carburanti. Inoltre il Governo deve rinnovare il decreto e non farsi trarre in inganno da queste diminuzioni, destinate a cessare a fine mese" prosegue Dona.