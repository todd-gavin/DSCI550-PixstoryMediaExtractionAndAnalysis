Al termine di una sessione di qualifiche durata quasi due ore, Max Verstappen ha ottenuto la pole position per la Sprint Race che si disputerà domani a Imola. L'olandese ha preceduto Charles Leclerc, in un pomeriggio condizionato dalla pioggia intermittente e dalle tante interruzioni. In seconda fila troviamo due sorprese come la McLaren di Lando Norris e la Haas di Kevin Magnussen, quinto Fernando Alonso affiancato da Daniel Ricciardo. Solo settimo tempo per la Red Bull di Sergio Perez, mentre Carlos Sainz si è qualificato decimo: lo spagnolo aveva ottenuto il secondo tempo nel corso della Q2, prima di andare a sbattere contro le barriere alle Acque Minerali. Eliminate ancora precocemente le due Mercedes, con George Russell undicesimo e Lewis Hamilton tredicesimo. Domani, la Sprint Race lunga 100 km si disputerà a partire dalle 16:30.