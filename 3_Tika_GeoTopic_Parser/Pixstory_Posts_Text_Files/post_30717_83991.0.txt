Il successo della Juventus a Empoli avvicina i bianconeri alle prime posizioni del campionato di Serie A. Il rallentamento di Milan e Inter nelle ultime giornate ha permesso ai ragazzi di Massimiliano Allegri di riportarsi a -7 dalla vetta, ma l'allenatore toscano non si fa prendere da facili entusiasmi: "La quota scudetto è 84-85 punti, i nostri obiettivi non cambiano: puntiamo a un posto fra le prime quattro perché Lazio, Fiorentina e Atalanta sono a ridosso. Dobbiamo migliorare nel palleggio, ma quando c'è stato da soffrire la squadra ha saputo sacrificarsi. Mi è piaciuto lo spirito. Vlahovic? Ha anche grandi doti anche caratteriali".
Con il Milan in testa a quota 57, la Juventus resta quarta salendo a 50 punti, 6 in più dell'Atalanta che al momento ha però due partite in meno.