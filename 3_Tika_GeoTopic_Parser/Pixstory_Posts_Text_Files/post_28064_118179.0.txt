Dopo il miglior tempo di Charles Leclerc nelle prove libere 1, il secondo turno di test al Paul Ricard continua a colorarsi di rosso. In una ideale staffetta tra i due piloti del box Ferrari, è Carlos Sainz a ottenere la miglior prestazione di giornata, fermando i cronometri sul tempo di 1:32.527, con un decimo di vantaggio sul compagno di scuderia. Stavolta è invece un po' più staccato Max Verstappen: il campione del mondo in carica è sì terzo ma, rallentato dal sottosterzo molto evidente soprattutto nelle prove a basso carico di benzina, paga oltre mezzo secondo di gap dal leader. Domani alle 13.00 le FP3, poi le qualifiche alle 16.00 per 
confermare o ribaltare le impressioni di questo primo venerdì di attività a Le Castellet.

Foto: Instagram scuderiaferrari