Non molla lo scettro Balenciaga. Per la terza volta consecutiva, anche nel primo trimestre del 2022 il brand di Kering si è aggiudicato la palma di marchio più desiderato della moda nel Lyst Index, con una domanda schizzata del +108%.

Un’accelerazione sostenuta, secondo i dati della piattaforma di shopping - stilati in base alle ricerche di oltre 160 milioni di persone al mondo che utilizzano questa app, monitorando in parallelo anche Google search, i social media e altre fonti - dai nuovi headquarters della griffe in Bond street a Londra, la sfilata organizzata a Parigi per sostenere i profughi del conflitto in Ucraina e la campagna con Kim Kardashian (nella foto) e Justin Bieber come testimonial.

Sul secondo gradino del podio della classifica è salito un altro brand di Kering, Gucci, che ha conquistato l’argento grazie anche alla collaborazione con The North Face e l’alleanza creativa con Adidas, vista in passerella per l’autunno-inverno 2022/2023.

A piazzarsi invece al terzo posto è stato Louis Vuitton, che ha scalato una posizione (precedentemente era quarto) sulla spinta della presentazione dell’ultima collezione di Virgil Abloh.

Interessante notare che nella top ten campeggia un nutrito gruppo di brand italiani, da Prada (quarto) a Valentino (quinto).