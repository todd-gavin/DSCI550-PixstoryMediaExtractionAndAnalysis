Oliveira e Fernandez saranno piloti del team RNF Aprilia nel 2023-24
Si sta completando la griglia di partenza della MotoGP 2023. Dopo l'annuncio questa mattina dell'ingaggio da parte del team ufficiale Repsol Honda del bicampione del mondo Joan Mir dalla Suzuki, è arrivata anche la conferma di voci che circolavano da tempo nel paddock: Miguel Oliveira e Raul Fernandez, entrambi piloti KTM, andranno ad accasarsi per due anni con Razlan Razali nel team RNF che dalla prossima stagione non curerà più le due moto satellite di Yamaha, bensì di Aprilia. Se per il giovane Fernandez, alle prese con una faticosissima stagione d'esordio in MotoGP, la notizia era nell'aria, per quanto riguarda Oliveira, non più tardi di una settimana fa la KTM stava ancora cercando di trovare una soluzione per trattenere il pilota portoghese, magari nel nuovissimo team GasGas al fianco di Pol Espargaro, ma con l'annuncio di oggi i giochi sono ormai fatti. Con gli annunci di oggi restano così formalmente ancora quattro posti liberi in MotoGP per la prossima stagione: uno in Honda LCR (tra Takaaki Nakagami e Ai Ogura, che però potrebbe restare in Moto2), uno in GasGas (tra Remy Gardner e Augusto Fernandez) e due nel team Mooney VR46, che però è probabile possa riconfermare in blocco Luca Marini e Marco Bezzecchi.