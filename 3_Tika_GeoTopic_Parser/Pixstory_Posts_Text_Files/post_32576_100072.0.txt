Enea Bastianini è il più veloce nel primo giorno di libere a Le Mans, in Francia, dov'è iniziato il weekend del Gran Premio di Francia. Dopo le FP1 mattutine in cui il più veloce era stato Pol Espargaro sulla Honda, al pomeriggio il giovane italiano sulla Ducati ha addirittura ritoccato il record della pista Bugatti di Le Mans, fissando il nuovo limite in 1:31.148. Secondo, a 2 decimi, Aleix Espargaro su Aprilia, terzo Alex Rins su Suzuki. Bene anche Francesco Bagnaia, quinto con la sua Ducati a sandwich tra i due francesi Zarco (4°) e Quartararo (6°). Poca gloria per gli altri italiani nella classifica combinata di FP1 e FP2, con Morbidelli 12° e due volte rotolato nella sabbia, 14° Marini, 17° Di Giannantonio, 18° Marco Bezzecchi e 20° Andrea Dovizioso.