Dopo oltre due anni, finisce lo stato di emergenza da Covid proclamato in Italia dal governo Conte il 31 gennaio 2020. 

Ecco la road map verso la normalità: 

1 APRILE - Decadono iComitato tecnico scientifico e la struttura del Commissario straordinario Francesco Figliuolo: al loro posto una unità operativa ad hoc, "per il completamento della campagna vaccinale e l'adozione di altre misure di contrasto alla pandemia", operativa fino al 31 dicembre.

Stop al sistema dei colori. Non sarà più necessario avere il Green pass base per uffici pubblici, negozi, banche, poste o tabaccaio. Per la ristorazione al chiuso, al banco o al tavolo, servirà il pass base. Stop al certificato sui mezzi di trasporto pubblico locale, con l'obbligo di mascherine fino al 30 aprile. Dal primo aprile decade limite alle capienze nelle strutture e dunque anche negli stadi - dove per accedere sarà richiesto il Green pass base - sarà possibile occupare il 100% dei posti. Chi è entrato in contatto con un caso positivo al Covid, anche se non vaccinato, non dovrà più osservare la quarantena. Resterà in autoisolamento solo chi ha contratto il virus. Scuola: andranno in Dad solo i positivi, se i contagi in classe sono più di 4, si farà comunque lezione in presenza ma con la mascherina. I ragazzi potranno tornare in gita.

1 MAGGIO - Termina l'obbligo del Green pass quasi ovunque.Fino al 30 aprile per alcune attività come mense, concorsi pubblici e colloqui in carcere, oltre ai trasporti a lunga percorrenza, sarà ancora obbligatorio in versione base. 

15 GIUGNO - Decadono gli obblighi vaccinali per il personale scolastico, militari, agenti di polizia e soccorso pubblico, polizia locale, dipendenti dell'amministrazione penitenziaria e in generale lavoratori all'interno degli istituti penitenziari per adulti e minori, personale dell'Agenzia per la cybersicurezza nazionale.

30 GIUGNO - E' il termine fissato per il ritorno in ufficio in presenza nell'ambito privato. 

31 DICEMBRE - E' l'ultima scadenza del calendario. Fino ad allora resterà in vigore l'obbligo di vaccino per il personale sanitario e delle Rsa.