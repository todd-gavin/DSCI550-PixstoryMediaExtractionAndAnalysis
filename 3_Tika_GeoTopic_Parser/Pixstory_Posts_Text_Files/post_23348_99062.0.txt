L'Eurovision entra nel vivo: oggi alla Reggia Venaria Reale tutte 40 le delegazioni sfileranno sul "Turquoise Carpet" a partire dalle 16 per la Cerimonia d'apertura della 66^ edizione del Song Contest. Manca la Russia, esclusa per aver invaso l’Ucraina.

Fra martedì 10 e sabato 14 maggio si terrà a Torino l’Eurovision Song Contest, il più famoso e seguito concorso musicale al mondo, a cui partecipano una quarantina di paesi e che ogni anno attira decine di milioni di spettatori sparsi nel mondo, specialmente in Europa ma anche in alcuni paesi di altri continenti che nel tempo si sono affezionati alla competizione. L’edizione di quest’anno si disputerà a Torino perché la scorsa, tenuta a Rotterdam, nei Paesi Bassi, era stata vinta dalla band italiana dei Måneskin: da regolamento, il paese vincitore è tenuto a ospitare l’edizione dell’anno successivo.

L'evento sarà trasmesso in diretta su RaiPlay e sul canale Youtube di EBU, con Gabriele Corsi, Mario Acampa e Carolina Di Domenico che presenteranno la sfilata degli artisti e dei loro accompagnatori all’interno della Galleria Grande della Reggia, dove saranno accolti dal Presidente della Regione Piemonte Alberto Cirio, dal Sindaco di Torino Stefano Lorusso, dall’Executive Supervisor dell’Eurovision Song Contest 2022, Martin Österdahl e dagli Executive Producers Simona Martorelli e Claudio Fasulo.

Ad aprire la sfilata sarà l'Albania con la cantante Ronela Hakati che parteciperà all'Eurovision con la canzone "Sekret" e che aprirà la prima serata di semifinali, martedì 10 maggio alle 21. A chiudere sarà invece l'Italia, con Mahmood e Blanco, in gara con "Brividi".