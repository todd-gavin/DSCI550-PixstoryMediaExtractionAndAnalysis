Lo vorrebbe il Monza per la sua prima volta in serie A, lo vorrebbe il Sassuolo che i giovani talenti sa come farli crescere, ma lo vorrebbe anche qualche altra squadra più blasonata prima che esploda del tutto e il valore si innalzi troppo. Insomma, sono tutti pazzi di Wilfried Gnonto, attualmente giocatore dello Zurigo con cui quest'anno ha vinto il campionato svizzero.

Ma i sogni di riportarlo in Italia rischiano di svanire in fretta. Almeno è così secondo Massimo Zacchera, presidente del Baveno calcio, squadra della città di Gnonto con cui ha iniziato a giocare ormai qualche anno fa. Zacchera è intervenuto a Radio Sportiva: "Lui ha scelto di andare in Svizzera per paura di non avere i giusti spazi. Oggi hanno vinto il campionato e la sua idea è quella di non tornare in Italia prima di essere un giocatore formato. Le sue mete adesso possono essere Olanda e Germania, più la prima in questo momento. Io so anche le squadre, ma non ve le posso dire...".