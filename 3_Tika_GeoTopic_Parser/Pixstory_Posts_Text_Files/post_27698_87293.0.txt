Buone notizie sul fronte pandemia. La politica sembra aver raggiunto un accordo per riportare al 100% la capienza degli stadi, ripristinando una situazione di normalità che non si respirava più ormai da quando, oltre 2 anni fa, abbiamo iniziato a fare i conti con il Covid-19 e con le sue varianti. La data prevista? Il 1° aprile 2022, ma un importante deroga ci dovrebbe essere già il 24 marzo, giorno in cui, a Palermo, si disputerà Italia-Macedonia del Nord, scontro valevole come semifinale playoff dei Mondiali di calcio. A confermare la volontà del Governo è stata la Sottosegretario allo sport Valentina Vezzali, con lo stesso ministro della Salute, Roberto Speranza che sembra favorevole alla misura. Nelle prossime ore potrebbe arrivare l’ufficialità.