Il Milan continua la preparazione in vista dell'inizio del campionato - tra meno di un mese - con un Giroud in grande forma. Nell'ultima amichevole disputata contro il Colonia, vinta per 2-1, l'attaccante francese ha messo a segno la doppietta che è valsa la vittoria. Due gol molto belli, diversi tra loro, che dimostrano la voglia non solo di Giroud, ma di tutta la squadra, di aver voglia di fare bene e difendere il tricolore conquistato dopo tanti anni di magra.

Con il Colonia il primo gol è arrivato dopo un colpo di tacco di Rebic e un colpo sotto a eludere il portiere avversario da parte di Giroud che poi non ha dovuto fare altro che spingere la palla in rete per l'1-0. Raddoppio sempre del francese ma questa volta con un sinistro a giro deviato dall'ex Doriano Chabot che si infila sotto l'incrocio dei pali. Il gol del Colonia è arrivato verso la fine della partita con Dietz che approfitta di una difesa rossonera molto giovane per via dei tanti cambi effettuati da Pioli.

Il prossimo impegno del Milan sarà tra una settimana: sabato amichevole contro gli ungheresi dello Zalaegerszegi.