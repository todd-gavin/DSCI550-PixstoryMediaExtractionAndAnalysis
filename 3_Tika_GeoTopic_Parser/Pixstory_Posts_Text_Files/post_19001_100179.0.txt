Fino al termine della stagione, probabilmente, non si parlerà più del futuro di Lukaku. Nella sua faticosa annata al Chalsea le voci di un suo addio si rincorrono, con una possibile destinazione che sarebbe un nuovo ritorno, cioè all'Inter. A smentire le voci però ci ha pensato il suo procuratore Federico Pastorello intervistato da Repubblica. Ma a "smentire" il procuratore è stato direttamente il suo assistito, non tanto per le parole dette sui nerazzuri e un possibile ritorno, ma su un "problema" avuto al Chelsea quest'anno.

"Non permetterò mai a nessuno di parlare per me. Ho deciso di tenere la bocca chiusa e restare concentrato per aiutare sul campo la squadra fino al termine della stagione al meglio delle mie possibilità. Dunque, se qualcuno parla di me e del club, non lo fa a nome mio", firmato Lukaku. Ma cosa aveva detto Pastorello?

"Per i parametri del trasferiment nessuno poteva aspettarsi una situazione così (la stagione al Chelsea, ndr). Non discuto le scelte tecniche, ma è ovvio che c'è stato un problema. I numeri però vanno pesati: è il miglior marcatore della squadra, con un minutaggio basso rispetto ai compagni. La situazione va valutata con attenzione".

Per quanto riguarda possibili trasferimenti: "Tanto rumore per nulla. Ha nel cuore il club e i tifosi, non l'ha mai nascosto come l'amore per l'Anderlecht dove vorrebbe chiudere la carriera. Ma non possiamo ipotizzare trattative: il Chelsea ha definito la cessione del club, non conosciamo gli interlocutori, figuriamoci se possiamo ipotizzare discorsi con Inter o Milan. Bisogna aspettare".