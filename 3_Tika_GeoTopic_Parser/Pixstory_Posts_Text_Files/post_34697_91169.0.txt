Dal prossimo anno negli Stati Uniti non si disputeranno più solo due Gran Premi di Formula 1, ma ben tre. Nella notte italiana è stato dato l'annuncio da parte dei promotori del circus: dal 2023 si aggiunge il circuito di Las Vegas. Una novità che porterà una nuova gara in notturna, nella città del divertimento a 360 gradi. 

"Per la Formula 1 è un grande momento, lo dimostra questa terza gara in calendario negli Stati Uniti, un segnale di crescita e appeal del nostro sport", dice il Ceo Stefano Domenicali, "Las Vegas è una destinazione conosciuta nel mondo per il divertimento, l’ospitalità, le emozioni e la famosa Strip. Non c’è un posto migliore per una gara di F1 che non sia la capitale dell’intrattenimento globale, non vediamo l’ora di iniziare“.

La pista prevede tre rettilinei principali e 14 curve per un totale di 6,12 km da percorrere per 50 volte durante la gara. Le monoposto dovrebbero toccare velocità massime stimate di circa 340 km/h, ma sarà presente anche un mix tra curve lente e di medio-alta velocità. Il nuovo tracciato si aggiunge a quelli americani di Miami e Austin.