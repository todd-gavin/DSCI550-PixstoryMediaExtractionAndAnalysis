Mercell Jacobs è pronto al rientro. L'oro Olimpico nei 100 metri sta riprendendo più in fretta del previsto dall'infortunio al bicipite femorale sinistro patito nelle scorse settimane e potrebbe tornare in pista prima del Mondiale, probabilmente già agli Assoluti di Rieti nel fine settimana o, se non dovesse riuscire, il 30 giugno alla tappa svedese della Diamond League.

“Marcell si sta allenando al 100%, svolgendo anche lavori che prima non gli erano concessi”, le parole del suo allenatore Paolo Camossi a La Gazzetta dello Sport, "ancora una volta ha dimostrato ottime capacità di recupero, ha seguito le indicazioni che gli sono state fornite e tutto ha funzionato come previsto. Qualsiasi gara comporta uno 0,5% di rischio, se questo dovesse arrivare all’1% lasceremo perdere".

Il rischio di andare ai Mondiali senza ulteriori gare ufficiali era il rischio più volte paventato dallo staff di Jacobs, ma "andare a Eugene senza un test nelle gambe equivarrebbe a giocare una partita a scacchi con sé stessi e con gli avversari". Dopo la tappa della Diamond League di Stoccolma, a cui Jacobs spera di prendere parte, l'azzurro volerà direttamente negli Stati Uniti per preparare al meglio il Mondiale.