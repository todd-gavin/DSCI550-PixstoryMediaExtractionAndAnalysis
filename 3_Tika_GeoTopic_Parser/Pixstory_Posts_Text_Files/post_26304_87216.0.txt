Il 2021 è stato un anno di netta ripresa per il gruppo Prada: il bilancio approvato segna un aumento dei ricavi del 41% rispetto al 2020, a 3,366 miliardi di euro. Positivo anche il confronto con il 2019, pre-Covid, con un’accelerazione del fatturato dell’8%. A trainare le vendite è stato il retail, con le insegne dei quattro marchi del gruppo, Prada, Miu Miu, Car Shoes e Church’s che hanno raggiunto i 2,931 miliardi. 

Il secondo semestre ha registrato un trend in accelerazione, con il Q4 cresciuto del 24% rispetto al 2019. Il canale online ha ottenuto un risultato definito nella nota «importante», cinque volte superiore rispetto ai volumi del 2019 e in progress del 61% sul 2020. Alla luce di questa performance, l’incidenza dell’e-commerce sul totale delle vendite retail è ora pari al 7%.