Polemiche a non finire per un episodio avvenuto durante il posticipo della 29esima giornata di campionato tra Torino e Inter. Nel primo tempo, sul risultato di 1-0 per i granata, Belotti è stato scalciato in area di rigore interista da Ranocchia. Un episodio da rigore netto, come hanno ampiamente dimostrato le diverse inquadrature, ma che sia l'arbitro Guida che il Var non hanno ritenuto da penalty. Eppure il fallo era evidentissimo e, in caso di realizzazione del calcio di rigore, i padroni di casa di sarebbero portati in doppio vantaggio. Ecco perché a fine partita davanti alle telecamere di Dazn si è presentato il direttore sportivo del Torino, Davide Vagnati.

"Vorrei sottolineare", ha esordito Vagnati, "che è la prima volta che dopo una gara ci presentiamo a parlare come società, perché abbiamo e avremo sempre rispetto per chi ha la responsabilità di prendere decisioni. Ma quello di stasera è un dato oggettivo. Gli errori sono due errori: il primo è non dare un rigore così in diretta, perché il VAR non deve essere una scusa per l’arbitro in campo. E poi ovviamente il secondo errore clamoroso è quello del VAR". 

Per le statistiche: dopo 29 giornate di campionato il Torino è l'unica squadra a non aver ancora avuto un rigore a favore: "Io non mi capacito di come sia possibile una cosa del genere".

Vagnati dice ancora di aver parlato con l'arbitro Guida al termine della partita: "Ho parlato con l'arbitro, mi ha detto che se non è stato richiamato dal VAR è perché ha preso la decisione giusta. Però il VAR non può essere una scusa. Onestamente è inaccettabile, è una partita che avremmo vinto".