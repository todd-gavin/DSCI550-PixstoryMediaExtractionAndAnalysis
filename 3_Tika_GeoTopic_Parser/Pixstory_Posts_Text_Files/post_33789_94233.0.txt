Rotonda vittoria casalinga per l'Udinese di Gabriele Cioffi, allenatore dei friulani che in conferenza stampa commenta il 4-1 all'Empoli: “Oggi la sfida era riconfermarsi in termini di volontà. Nel primo tempo non eravamo noi, siamo stati bravi a sporcargli le linee di passaggio, a rendere il loro possesso sterile, ma in fase propositiva siamo stati troppo frettolosi. Negli spogliatoi ci siamo detti di fare quello che abbiamo preparato e abbiamo dimostrato il nostro valore.I risultati non cadono dal cielo, sono frutto del lavoro e del sacrificio. Mancano 7 partite alla fine, che significano 21 punti. Io sono felice qua, ho girato mezzo mondo sempre con tante aspettative, ma non ho più aspettative, penso giorno per giorno, quello che posso garantire è il lavoro testa bassa tutti i giorni”.