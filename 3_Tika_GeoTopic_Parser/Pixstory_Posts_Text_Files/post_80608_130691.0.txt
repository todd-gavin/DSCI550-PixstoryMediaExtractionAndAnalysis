
ഒടിടി. അരികിലേയ്ക്കണയുന്ന സിനിമകൾ.
ലോകത്തെ ഏഴാമത്തെ കലാരൂപമാണ് സിനിമ എന്ന് പറഞ്ഞുകേട്ടിട്ടുണ്ട്. പക്ഷേ സാധാരണ ജനങ്ങളെ സംബന്ധിച്ചിടത്തോളം ഒന്നാമത്തെ കലാരൂപം തന്നെയാണ് സിനിമ. സമൂഹത്തിൽ സിനിമയ്ക്കുള്ള സ്വാധീനം മറ്റൊരു കലാരൂപത്തിനുമില്ല. പണ്ഡിതനോ, പാമരനോ വ്യത്യാസമില്ലാതെ ആസ്വദിക്കാൻ കഴിയുന്ന കലാരൂപമാണ് സിനിമ.  ബ്ളാക്ക്&വൈറ്റ് നിശബ്ദസിനിമയിൽ നിന്നുതുടങ്ങി. 3D, Imax  എന്നിങ്ങനെ സിനിമ എന്ന കലാരൂപം വളർന്നു കൊണ്ടിരിക്കുകയാണ്. അതിനോടൊപ്പം സിനിമ കാണുക എന്ന രീതിയിലും മാറ്റങ്ങൾ വന്നുകൊണ്ടിരിക്കുന്നു.
പഴയകാലത്ത് ഓലക്കൊട്ടകകളിലെ ചൂടിൽ വിയർത്തൊലിച്ചിരുന്ന് സിനിമ കണ്ടിരുന്ന കാലത്തുനിന്നും ആധുനിക സൗകര്യങ്ങളുള്ള എയർകണ്ടീഷന്റ്  മൾട്ടിപ്ലെക്സിൽ സിനിമാകാഴ്ചകൾ മാറിയിരിക്കുന്നു.
തിയ്യേറ്ററിൽ പോയി സിനിമ കാണുന്നതുപോലെ വീട്ടിലിരുന്ന് സിനിമകൾ കാണുന്ന ശീലത്തിലേയ്ക്ക് ആളുകൾ മാറാൻ തുടങ്ങിയത്‌ 1990 കളിൽ ടെലിവിഷൻ, വിസിആർ എന്നിവ വിപണിയിൽ എത്തിയതോടെയാണ്.  സിനിമ ഇറങ്ങി ആറ് മാസം അല്ലെങ്കിൽ ഒരുവർഷത്തിനുള്ളിൽ അതിന്റെ വീഡിയോ കസറ്റ്  വാങ്ങുകയോ വാടകക്കെടുക്കുകയോ ചെയ്ത് വീട്ടിൽ കൊണ്ടുവന്ന് കാണാൻ പറ്റുക എന്നത് തിയ്യേറ്ററിൽ പോയികാണാൻ പറ്റാത്തവർക്ക് വലിയൊരു കാര്യമായിരുന്നു. വീഡിയോകസറ്റുകളിൽ നിന്നും ഡിവിഡിയിലേയ്ക്കും അവിടെനിന്ന് ഇപ്പോൾ ഒടിടിയിലേയ്ക്കും സിനിമാകാഴ്ചകൾ മാറിവന്നിരിക്കുന്നു. 
2017 - 2018 കാലത്താണ് OTT ഓവർ ദി ടോപ്പ് എന്നവാക്ക് ആദ്യമായി ഞാൻ കേൾക്കുന്നത്. 2020 ൽ കോവിഡ് ലോക്ക്ഡൗൺ വന്നതോടെയാണ് തിയ്യേറ്ററുകൾ അടച്ചിട്ട് ഒടിടി വഴി ധാരാളം സിനിമകൾ റിലീസ് ചെയ്യാൻ തുടങ്ങിയത്. ഒടിടി ഫ്ളാറ്റ്ഫോം സിനിമാവ്യവസായത്തിന് വലിയൊരു അനുഗ്രഹമായിമാറി. കലാമൂല്യമുള്ള നിരവധി സിനിമകൾ ഈ കാലഘട്ടത്തിൽ ഒടിടിയിൽ റിലീസ് ചെയ്തു.ചെറിയ മുതൽമുടക്കിൽ മികച്ച സിനിമകൾ എടൂക്കുവാനും അവ ഒടിടി വഴി സിനിമാപ്രേക്ഷകരിലേക്കെത്തിക്കുവാനും കഴിഞ്ഞത് നവാഗതരായ സിനിമാപ്രവർത്തകർക്ക് വലിയൊരു അനുഗ്രഹമായി. വലിയ സിനിമകളോടൊപ്പം ചെറിയ പരീക്ഷണ ചിത്രങ്ങൾക്കും മികച്ചൊരു വേദിയായി ഒടിടി മാറുന്നതാണ് നാം കണ്ടത്. വ്യത്യസ്ത പ്രമേയങ്ങളിലുള്ള സിനിമകൾ എടുക്കുവാനുള്ള ആത്മവിശ്വാസം സിനിമാപ്രവർത്തകർക്ക് പകർന്നുനൽകുവാൻ ഒടിടിയ്ക്ക് കഴിഞ്ഞു. സിനിമകൾ പോലെ സീരീസുകൾ ജനപ്രിയമാകുന്നതിനും ഒടിടി വലിയ പങ്കു വഹിച്ചു.
2020 ലാണ് ഞാൻ ഒടിടി സബ്സ്ക്രൈബറാകുന്നത്. എന്റെ സിനിമാകാഴ്ചകളിൽ വലിയൊരു വിപ്ളവം തന്നെയാണ് ഒടിടി ഒരുക്കിത്തന്നത്. അതുവരെ റിലീസ് ചെയ്ത് ആറുമാസമോ ഒരുവർഷമോ കഴിഞ്ഞ് ടെലിവിഷൻ ചാനലുകളിൽ വരുന്ന സിനിമകൾ മാത്രം കാണാൻ വിധിക്കപ്പെട്ടവനായിരുന്ന എനിക്ക് റീലീസ് സിനിമകൾ കാണുവാനുള്ള ഭാഗ്യം നൽകിയത് ഒടിടി ഫ്ളാറ്റ്ഫോമുകളാണ്. ഒടിടി ഏറ്റവും വലിയ അനുഗ്രഹമായത് ശാരീരിപരിമിതികൾ മൂലം തിയ്യേറ്ററിൽ പോയി സിനിമ കാണുക എന്നത് വെറുമൊരു സ്വപ്നം മാത്രമായ എന്നെപോലുള്ളവർക്കാണ്. വീടിനുള്ളിൽത്തന്നെ ഇരിക്കുന്നവരുടെ അരികിലേക്ക്, അല്ലെങ്കിൽ അവരുടെ കൈകളിലേയ്ക്ക് മൊബൈലിലൂടെ, ലാപ്പ്ടോപ്പിലൂടെ, സ്മാർട്ട് ടിവിയിലൂടെ ലോകസിനിമകൾ, സീരീസുകൾ എന്നിവ ഒടിടിവഴി ലഭ്യമാകുന്നു. സിനിമകളുടെ ഒരു മായികലോകമാണ് ഒടിടി ഫ്ളാറ്റ് ഫോമുകൾ ഓരോ വീടുകളിലും തുറന്നു തരുന്നത്‌. പുതിയ കാലത്തെ വലിയൊരു സാങ്കേതിക വിപ്ളവം തന്നെയാണ് ഒടിടി.
ഒടിടി ഫ്ളാറ്റ്ഫോമുകൾ നേരിടുന്ന ഒരു പ്രശ്നം പൈറസിയാണ്. ഒടിടിയിൽ  വരുന്ന സിനിമകൾ മണിക്കൂറുകൾക്കുള്ളിൽ ടോറന്റ്, ടെലഗ്രാം എന്നിവയിൽ എത്തുന്നൂ. നിരവധി പേർ ഇവയിൽ നിന്നും സിനിമകൾ ഡൗൺലോഡ് ചെയ്തു കാണുകയും ചെയ്യുന്നു. ആളുകൾ പൈറസി സിനിമകൾ കാണുവാനുള്ള പ്രധാനകാരണം ഒടിടി ഫ്ളാറ്റ്ഫോമുകളുടെ ബാഹുല്യമാണ് . മലയാള സിനിമകൾ മാത്രം കാണണമെങ്കിൽതന്നെ ചുരുങ്ങിയത് അരഡസൻ ഒടിടിയെങ്കിലും സബ്ബ്സ്ക്രൈബ് ചെയ്യേണ്ടിവരും. അതിന് പതിനായിരം രൂപയിലധികം  ഒരുവർഷം ചിലവാക്കേണ്ടിയുംവരും. സാമ്പത്തിക ബുദ്ധിമുട്ടുള്ളവർക്ക് അതിന് കഴിയില്ല. അവർ ടെലഗ്രാമിലേക്കോ ടോറന്റിലേക്കോ പോകും. പണമുള്ളവർ തന്നെ പലരും ഇത്രയും ഒടിടി സബ്സ്ക്രൈബ്  ചെയ്യുവാനുള്ള മടികൊണ്ട് പൈറസിയെ ആശ്രയിക്കുന്നുണ്ട്. ഒടിടി വരിസംഖ്യ കുറയ്ക്കുകയോ ഫ്ളാറ്റ്ഫോമുകളൂടെ എണ്ണം കുറയുകയോ ചെയ്താൽ ഒരുപരിധിവരെ പൈറസിയെ നിയന്ത്രിക്കാൻ കഴിയും. 
പുതിയ കാലത്തും ഇനിവരുന്ന കാലത്തും തിയ്യേറ്റർ സിനിമകളോടൊപ്പം തന്നെ പ്രാധാന്യമുള്ളതായിരിയ്ക്കും ഒടിടി സിനിമകളും.
#m3dbcafe