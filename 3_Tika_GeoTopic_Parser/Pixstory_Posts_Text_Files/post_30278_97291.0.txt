Dopo la sorprendente vittoria per 2-1 sull'Inter ottenuta ieri sera, il Bologna oggi è andato a far visita al suo allenatore Sinisa Mihajlovic, ricoverato all'ospedale Sant'Orsola di Bologna per una recidiva della leucemia che lo aveva colpito già nel 2019. Il pullman della squadra ha parcheggiato vicino al nosocomio alle 12:30 e i giocatori si sono posizionati sotto la finestra della camera di Mihajlovic, intonando cori e incoraggiamenti al mister. Un'espressione di vicinanza all'allenatore che la squadra aveva già espresso nel settembre del 2019 dopo una vittoria sul Brescia. Il serbo, visibilmente commosso, ha risposto così: "L’altra volta dopo il Brescia eravate venuti per pulirvi la coscienza, ora lo meritate. Mi avete fatto ringiovanire di dieci anni, vi voglio bene!".