Intervistato da Mow (mowmag.com), l'ex pilota di MotoGp Marco Melandri ha confessato di aver cercato in tutti i modi di prendere il Covid-19. "Ho preso il virus perché ho cercato di prenderlo, e, al contrario di molti vaccinati, per contagiarmi ho fatto una fatica tremenda", ha raccontato dicendo di averlo fatto per uno scopo preciso, "mi sono dovuto contagiare per necessità, dovendo lavorare e non considerando il vaccino un’alternativa valida. Ho fatto apposta per potere essere in regola almeno per qualche mese e non è stato nemmeno facile".

Melandri è risultato positivo ma senza sintomi. "Sono già negativo da un po’ di tempo, ma chi non ha il Green Pass deve comunque rimanere in castigo per dieci giorni". Duro con il Green Pass: "Per me era e rimane un ricatto, lo userò solo per lavoro e se devo accompagnare mia figlia. Sono disposto a utilizzarlo solo per lo stretto necessario”.