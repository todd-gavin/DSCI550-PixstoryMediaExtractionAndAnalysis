Una volta si poteva dire che la fonte-fatto per eccellenza fosse la consuetudine 2, Essa nasce da un
comportamento sociale ripetuto nel tempo (è l'elemento oggettivo della consuetudine: la così detta
"diuturnitas") sino al punto che, dimenticata o da sempre ignorata la sua origine, tale comportamento
viene sentito come obbligatorio, giuridicamente vincolante (è l'elemento "soggettivo":c.d. "opinio juris
seu necessitatis"). La conoscenza di questi usi è facilitata dalle raccolte generali, come in particolare quelle degli usi commerciali presso le Camere di commercio. Secondo l'articolo 9 delle Preleggi, gli usi pubblicati nelle raccolte ufficiali degli enti e degli organi a ciò autorizzati "si presumono esistenti fino a prova contraria". Importante è sottolineare che le "consuetudini interpretative" non hanno nulla da spartire con la consuetudine di cui sopra. Esse sono comportamenti costanti d'interpretazione di una disposizione di legge (e quindi di una fonte-atto) da parte degli interpreti. E' quindi un fatto di interpretazione delle fonti-atto, non una fonte-fatto. Nel diritto costituzionale si accenna alle consuetudini. Perlopiù si tratterebbe di "consuetudini facoltizzanti": sono quelle che consentono comportamenti che le disposizioni scritte non vietano esplicitamente. Esempi di supposte consuetudini "facoltizzanti" sarebbero la nomina di vicepresidenti, Ministri senza portafoglio e sottosegretari nel Governo (cioè di organi non necessari).