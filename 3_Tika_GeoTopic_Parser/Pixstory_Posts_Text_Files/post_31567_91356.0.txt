I dati ISTAT dicono che in Italia si legge poco: scende, infatti, al 56% la percentuale di lettori dai 15 ai 75 anni. Nonostante in Lombardia i numeri rispetto all’offerta culturale, alla presenza di biblioteche e librerie e all’accesso ai libri siano tra i migliori del Paese, si evidenzia un dato negativo riguardante i piccoli centri urbani, dove si legge meno rispetto alle metropoli. Parlando di tematiche più gettonate, inoltre, malgrado l’ambiente e la sua salvaguardia siano oggi emergenze evidenti con un crescente interesse collettivo, dalle statistiche non emergono informazioni sulla diffusione della letteratura ambientale. In questo scenario si inserisce il progetto “Read2Green - Esperienze diffuse di ecologia narrativa. Da lettori ad autori del cambiamento”, promosso da Legambiente Lombardia e il Collegio Universitario Santa Caterina da Siena di Pavia con il supporto di Fondazione Cariplo con l’obiettivo di stimolare una cultura del leggere, incrementando iniziative e campagne di educazione alla lettura con un focus sui temi ambientali. La sinergia tra l’associazione e l’istituzione scolastica permetterà di unire competenze e conoscenze, coinvolgere i giovani partecipanti del Master “Professioni e prodotti dell’editoria” e del corso in editoria letteraria, nella progettazione e realizzazione di alcune azioni e nella costruzione di uno spazio web dedicato alla lettura ambientale, accessibile a tutti. L’aspetto innovativo, inoltre, riguarda le location: la lettura sia individuale che collettiva viene portata all’aperto, in spazi naturali, che risultano più coinvolgenti e aiutano la concentrazione e ad apprezzare l’ascolto. Saranno sperimentate contaminazioni culturali e sociali in 15 luoghi dal centro cittadino, passando dalle periferie e dall’hinterland fino ad arrivare alle campagne pavesi e alle Prealpi e Alpi con il motto “Leggere, ascoltare, fare”: un ricco calendario di esperienze di lettura condivisa, letture recitate e disegnate a cui si affiancano laboratori, azioni di ecologia narrativa, attività fisica e di cura del verde. 
 