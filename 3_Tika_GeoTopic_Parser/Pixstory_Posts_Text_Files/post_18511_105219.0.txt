Nella partita di domani sera a Cesena tra Italia e Ungheria, match valido per la Nations League, è a rischio la presenza di Donnarumma. Il portiere della Nazionale si è infortunato nei minuti finali contro la Germania, nel pareggio per 1-1.

La Federcalcio ha fatto sapere che Donnarumma "ha subito una lussazione del quinto dito della mano sinistra, immediatamente ridotta sul campo. Le sue condizioni saranno monitorate nelle prossime ore”.

Per precauzione quindi il portiere del Psg dovrebbe saltare la partita con l’Ungheria, anche se la lussazione è stata subito ridotta e gli esami hanno escluso ulteriori complicazioni. Donnarumma non ha lasciato il ritiro e ha continuato a preparare i prossimi match (dopo l’Ungheria ci sarà l’Inghilterra e poi nuovamente la Germania).