Una riga sui social ricolma di gioia e una foto in bianco e nero: è così che Francesca Sofia Novello e Valentino Rossi hanno annunciato al mondo l'arrivo della primogenita Giulietta Rossi, venuta alla luce proprio mentre i bolidi della MotoGP tornavano in pista per la prima gara di stagione in Qatar. Rossi non era infatti presente in pista a seguire il debutto del suo nuovo team nella massima categoria, il VR46 Racing, perché aveva cose estremamente più importanti e gioiose da vivere. Nel post instagram scritto a quattro mani (e due manine), si vedono proprio le dita del ''Dottore'' che accarezzano un piedino della piccola Giulietta, un nome che con i motori e le competizioni (a ruote coperte) ha molto a che fare. ''Mamma e Babbo sono al settimo cielo, Benvenuta Giulietta Rossi'' la frase scelta dalla coppia per comunicare al mondo la propria gioia.