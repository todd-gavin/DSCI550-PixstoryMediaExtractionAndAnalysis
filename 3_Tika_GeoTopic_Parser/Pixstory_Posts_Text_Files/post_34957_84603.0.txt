Dopo le sanzioni già comunicate da parte delle Federazioni di altri sport, anche la FIVB (la Federazione Internazionale di Volley) ha emesso un comunicato in cui ufficializza la cancellazione del Mondiale di Pallavolo maschile che si sarebbe dovuto disputare proprio in Russia, in sei diverse città, dal 26 agosto all'11 settembre. "Il Consiglio di amministrazione della FIVB è giunto alla conclusione che sarebbe impossibile preparare e organizzare i Campionati del Mondo in Russia a causa della guerra in Ucraina", si legge nel comunicato, "Di conseguenza ha deciso di rimuovere dalla Russia l'organizzazione del Campionato mondiale di pallavolo maschile FIVB".

Il campionato del Mondo sarà riprogrammato, sarà quindi trovata una nuova nazione ospitante. Per quanto riguarda la kermesse a livello femminile, in programma nei Paesi Bassi e in Polonia, non dovrebbe essere spostato, anche se stanno subendo ritardi i sorteggi.

Oltre alla cancellazione del Mondiale russo, la FIVB ha deciso un'ulteriore esclusione: "A seguito delle decisioni iniziali adottate dalla FIVB di rimuovere gli eventi ufficiali dalla Russia, il Consiglio di amministrazione della FIVB ha confermato che tutte le squadre nazionali, i club, gli ufficiali di gara e gli atleti di beach volley e snow volley russi e bielorussi non sono idonei a partecipare a tutte le gare internazionali e continentali".