Continua la corsa contro il tempo di Sofia Goggia. L'azzurra, che si era procurata una microfrattura della testa del perone e una lesione parziale del legamento crociato del ginocchio sinistro nell'ultima discesa di Cortina d’Ampezzo, sta continuando il lavoro di recupero lampo per riuscire a partecipare ai Giochi Olimpici che si apriranno tra pochissimo a Pechino.

Goggia sta lavorando per riabituarsi alle stimolazioni delle gare. Le giornate sono lunghe e intense, con una sveglia alle 6.30 (ma tra qualche giorno alle 5), con una seduta di fisioterapia, seguita da tre ore di lavoro in palestra. Pausa pranzo, poi tre ore di esercizi per la propriocezione, cioè per migliorare il senso di posizione e di movimento degli arti. Si continua con movimenti per disinfiammare le articolazioni e si chiude la giornata con i massaggi, prima della cena alle 20.30.

"Sofia si sta riprendendo giorno per giorno, sempre meglio", ha detto Flavio Di Giorgio, preparatore atletico della Goggia in un'intervista a La Gazzetta dello Sport, "La prima vera giornata di palestra è andata bene, abbiamo lavorato per tre ore. Nei prossimi cinque o sei giorni seguiremo un programma graduale che di solito facciamo in tre mesi. L’idea è di portarla gradualmente da un ambiente controllato, da movimenti lenti, a situazioni più dinamiche e, dalla staticità, a spostamenti veloci e reattivi, perché lo sci è anche questo. Stiamo reimpostando il ginocchio, lo dobbiamo riabituare alle vibrazioni, agli stimoli, alla velocità, a contrazioni e decontrazioni“.