Golden State vince anche la seconda partita della Finale di Conference Ovest, ma questa volta ha dovuto soffrire parecchio prima di chiudere 126-117. Dallas ci ha provato a portare la serie in parità partendo fortissimo, tanto da arrivare all'intervallo sul +14 e toccando anche il +19. I texani pagano però il fatto di non riuscire a limitare  l'attacco dei Warriors nel secondo tempo, quando arrivano punti pesanti anche dal cast di supporto. Steph Curry segna 32 punti, ma tra i grandi protagonisti ci sono anche Jordan Poole con 23 e un clamoroso Kevon Looney da 21+12 rimbalzi. Per Dallas, solita prestazione da lode per Luka Doncic che segna 42 punti aggiungendo 5 rimbalzi e 8 assist, 31+7+5 per Jalen Brunson. I texani sono obbligati a vincere gara 3 domenica in casa per poter sognare ancora di arrivare alla finale per il titolo.