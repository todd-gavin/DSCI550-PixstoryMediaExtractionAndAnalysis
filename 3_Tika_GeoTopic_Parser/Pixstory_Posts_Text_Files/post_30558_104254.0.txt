Dopo la vittoria della sua Argentina sull'Italia nella "Finalissima", un 3-0 sigillato proprio da un suo gol a tempo scaduto, Paulo Dybala ha rilasciato alcune dichiarazioni che sembrano strizzare l'occhio all'Inter, formazione data tra le papabili per il futuro del fantasista dopo il suo addio alla Juventus. Ai microfoni di Espn, Dybala ha dichiarato: "Sono totalmente sereno riguardo a quello che succederà, ho chi lavora per me per trovarmi una nuova sistemazione. Continuo ad avere il desiderio di conoscere altri campionati, ma in Italia sto bene: sono lì da 10 anni, conosco il torneo e ormai mi trattano come se fossi italiano... Al futuro pensa il mio agente, io devo concentrarmi sulla nazionale. E' molto bello segnare un gol con la Seleccion in una finale e in un gruppo così bello". Alla domanda su un possibile tandem con il compagno di nazionale Lautaro Martinez, Dybala ha aggiunto: "Lui è un fenomeno, ha fatto una partita incredibile, un bellissimo gol e un grande assist. Ma oggi parliamo solo di nazionale".