Novak Djokovic condanna la decisione di Wimbledon di escludere i giocatori russi e bielorussi dal prestigioso torneo inglese che prenderà il via il 27 giugno prossimo. L’ha definita “una decisione folle” e per via di questa, al momento, salteranno il torneo il numero 2 al mondo in campo maschile, il russo Daniil Medvedev, e la numero 4 in campo femminile, la bielorussa Aryna Sabalenka.

“Non posso sostenere la decisione di Wimbledon, penso sia pazzesca”, il commento di Djokovic, “quando la politica interferisce con lo sport, il risultato non è mai buono". Parole a cui ha aggiunto la sua contrarietà alla guerra: “Condannerò sempre la guerra, non sosterrò mai la guerra essendo io stesso figlio della guerra. So il trauma emotivo che lascia una guerra, tutti sappiamo cosa è successo in Serbia nel 1999. Nella storia recente nei Balcani abbiamo avuto molte guerre”.