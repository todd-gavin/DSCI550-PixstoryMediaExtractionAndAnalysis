Sono passati diversi mesi dalle Olimpiadi di Tokyo in cui Marcell Jacobs ha conquistato l'oro nella gara simbolo dell'atletica, i 100 metri piani. Da quel giorno la sua vita è cambiata e, dopo essersi preso un po' di tempo per ricaricarsi, è tornato a vincere, anche se per ora solo nei 60 metri indoor. In attesa di tornare a gareggiare nei 100 metri, è stato intervistato dal Corriere della Sera a margine del trionfo ai Mondiali Indoor a Belgrado, in cui ha parlato di tutto, cominciando dalla sua vittoria al Mondiale, tutt'altro che scontata: "È stata la vittoria più difficile. Venivo da un’annata super, in cui mi era andato tutto bene. In molti avevano sollevato mille dubbi: sarà deconcentrato, non avrà più fame… Tanti non conoscono l’atletica, pensano che si possa vincere l’Olimpiade così, con una botta di culo. Dovevo far capire che Tokyo non è stata un caso. È il frutto del lavoro di una squadra, di una vita".

Subito dopo l'Olimpiade si era parlato di un suo trasferimento in America, voci smentite: "Si sono inventati un sacco di cose. Perché dovrei andare a vivere in America? Io sono italiano. Già ho lasciato Desenzano per Roma...".

Voci che si sono susseguite anche sul presunto doping, in particolare dagli inglesi che nella finale giapponese avevano visto squalificato per falsa partenza il proprio atleta. "Quelle voci non mi hanno toccato per nulla. Sono state messe in giro da persone che non conoscono l’atletica, e non conoscono me. Gente che non sa nulla degli anni bui, delle sofferenze, di tutte le cose che le ho raccontato. Per loro un italiano non poteva vincere l’oro nei 100. Ma io lo so quanto ci ho messo".