Pioggia battente a Montreal e condizioni di pista molto bagnata, fredda ed estremamente scivolosa. A comandare la terza e ultima sessione di prove libere del weekend del GP Canada 2022, di sicuro indicativa di come potrebbero andare le cose in qualifica, qualora il meteo non dovesse presentare sostanziali 
miglioramenti, è stato Fernando Alonso: il pilota spagnolo dell'Alpine, tra i più impegnati della sessione, ha fermato il cronometro sull'1:33.836, il miglior tempo con gomme Pirelli intermedie. Alle spalle del due volte iridato troviamo Pierre Gasly e Sebastian Vettel, tutti racchiusi in 55 millesimi, con il tedesco dell'Aston Martin che, per lunghi tratti della sessione, si è alternato in vetta con Fernando ricordandoci le battaglie di 
dieci anni fa. Chiudono la top-5 Esteban Ocon e Daniel Ricciardo, mentre per trovare i primi big dobbiamo scendere al settimo posto con George Russell, staccato di 4 decimi dalla vetta. Ottavo e nono posto per le due Red Bull di Sergio Perez e Max Verstappen, mentre Carlos Sainz - tra i protagonisti delle PL3 ma poi fermo ai box sul finale quando l'asfalto stava migliorando velocemente - che chiude decimo. Alle 22 italiane le qualifiche.

Foto: Instagram alpinef1team