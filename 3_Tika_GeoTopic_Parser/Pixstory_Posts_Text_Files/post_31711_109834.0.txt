Oggi l’etrusco si legge (decifra) benissimo, perché scritto con caratteri usati anche dai greci. Tuttavia un conto è saper leggere una lingua e un altro è comprenderla: l’etrusco  infatti non è una lingua pienamente compresa e interpretata. Ci sono brevi formule che i  linguisti sono riusciti a comprendere, perché si possono mettere in parallelo ad altre formule  greche e latine. Tuttavia i grandi testi etruschi restano tutt’oggi complicati e difficilissimi da  interpretare. Nel 1964, durante uno scavo nel sito etrusco di Pyrgi (Lazio) diretto da Massimo  Pallottino, vennero rinvenute tre lamine d’oro denominate Lamine di Pyrgi. Tale scoperta aveva  dato l’illusione di essere la chiave per la comprensione della lingua etrusca: questo perché le tre  lastre erano scritte due in etrusco e una in fenicio, lingua che siamo in grado di leggere e  comprendere. Si è dunque pensato subito ad una bilingue, che avrebbe finalmente consentito  agli studiosi di capire la lingua etrusca. Tuttavia le lastre etrusche e quella in fenicio presentano  si un contenuto simile, ma non letteralmente (non si tratta di una vera e propria traduzione  letterale). Dunque la lingua etrusca per noi ancora oggi resta in gran parte un mistero,  soprattutto per quel che riguarda i testi lunghi: ne è un esempio il Sarcofago del Magistrato,  raffigurante il defunto con in mano un lungo papiro srotolato contenente la storia della sua vita di cui però siamo in grado di comprendere solo certi passaggi.

Fonte: Giulia Civita