Questa mattina il Bologna ha indetto una conferenza stampa non preventivata per far sì che l'allenatore Mihajlovic potesse dare importanti comunicazioni: "La leucemia è tornata: la prossima settimana dovrò essere ricoverato, ma sono pronto a darle un'altra lezione", ha comunicato il tecnico dicendo di doversi nuovamente fermare per la malattia che gli era già stata diagnosticata nel 2019. "Questa volta per usare un termine calcistico non entrerò in scivolata su un avversario, ma giocherò d'anticipo. Questa malattia è molto coraggiosa nel tornare ad affrontare un avversario come me. Questo è il percorso della mia vita, a volte si incontrano delle buche improvvise, si può cadere e bisogna ritrovare la forza per rialzarsi".

Lunedì sarà ricoverato all'ospedale Sant'Orsola dove dovrà stare alcune settimane. Ciò però non gli impedirà di stare vicino, non fisicamente, alla squadra e di provare a gestire gli allenamenti direttamente dal suo letto: "Dovrò assentarmi a inizio settimana per ricoverarmi al Sant'Orsola dove so di essere in ottime mani. Al contrario di due anni e mezzo fa questa volta mi vedete più sereno, so cosa fare e la mia situazione è diversa. Spero che sia breve, ma dovrò saltare alcune partite. Ho già fatto allestire nella mia stanza d'ospedale tutto quello che serve per seguire la squadra da lontano, dagli allenamenti a tutto il resto".