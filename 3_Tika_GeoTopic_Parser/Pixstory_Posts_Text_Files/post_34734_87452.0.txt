Da quanto trapela dalla Spagna Franck Kessie a brevissimo sarà un nuovo giocatore del Barcellona. Secondo il sito Sport.es i blaugrana avrebbero già trovato l’intesa con il centrocampista in scadenza di contratto con il Milan sulla base di 6,5 milioni di euro a stagione più bonus. Il tutto per cinque anni.

Mancherebbe solo l’imminente firma sul contratto. Kessie infatti, essendo in scadenza a fine giugno, può già firmare per un’altra squadra in cui andrà fisicamente solo da luglio. E quella squadra sarebbe il Barcellona. C’è da aggiungere alle voci della Spagna che il giocatore ha rifiutato qualsiasi proposta del Milan.

Fondamentale per la trattativa sarebbe stato l’allenatore del Barcellona, Xavi. E’ lui che avrebbe chiesto il quasi ex rossonero e dopo una telefonata tra i due sarebbe scattato il sì definitivo.