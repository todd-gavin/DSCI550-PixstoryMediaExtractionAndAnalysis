Ralf Rangnick, attuale allenatore del Manchester United, a fine campionato lascerà la Premier League per approdare sulla panchina della nazionale austriaca. E’ arrivata l’ufficialità e i primi commenti sia dell’allenatore che della federazione. Il suo primo obiettivo sarà quello di riuscire a qualificarsi per gli europei che si giocheranno in Germania nel 2024 e, se ci riuscirà, il suo contratto sarà automaticamente rinnovato di altri due anni, fino al Mondiale del 2026 negli Stati Uniti.

“È un onore per me assumere il ruolo di ct”, ha commentato Rangnick, “sono particolarmente entusiasta della prospettiva di partecipare ai Campionati Europei in Germania con una squadra giovane affamata di successo”. Sulla panchina dello United lo sostituirà Erik ten Hag - oggi all’Ajax - cosa che il Manchester aveva comunicato già qualche settimana fa. Non lascerà però del tutto i Reds perché continuerà a essere un consulente del club, come specificato in una nota ufficiale. 

“Siamo molto lieti di essere riusciti a convincere Ralf Rangnick, un eccezionale esperto di calcio internazionale, come ct. Siamo tutti convinti che sia l'uomo ideale e che la sua visione farà avanzare la squadra nazionale e l'ÖFB", ha detto il presidente dell'ÖFB Gerhard Milletich.