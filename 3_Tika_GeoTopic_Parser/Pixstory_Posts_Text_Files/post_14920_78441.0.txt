Una “maratona solidale” per fronteggiare l’emergenza alimentare causata dal Covid-19 in Italia. Dal 7 al 13 febbraio è possibile sostenere - con SMS o chiamata da rete fissa al 45590 - un intervento promosso in Italia da Azione contro la Fame (www.azionecontrolafame.it).
L’obiettivo del programma è quello di frenare l’insicurezza alimentare. Uomini, donne e bambini che facevano già i conti con la difficile congiuntura economica e che, negli ultimi anni, hanno pure dovuto subire gli effetti del coronavirus sulla propria capacità di generare reddito. Secondo i più recenti dati diffusi dall’Istat, sono 5,6 milioni le persone che vivono una condizione di povertà assoluta in Italia. 1,3 milioni sono bambini. Sono tre i cardini dell’iniziativa:
un sostegno alla spesa per l’acquisto di cibo e beni di prima necessità;
una educazione alimentare per indirizzare i beneficiari verso una dieta sana e bilanciata che favorisca la salute e il benessere del nucleo familiare;
un’attività di formazione finalizzata allo sviluppo delle competenze personali per favorire l’occupabilità nel lungo periodo.

Il programma riserva una particolare attenzione alle famiglie con due o più figli (soprattutto con bambini con età inferiore ai 5 anni), con donne in gravidanza o neomamme, con genitori disoccupati o impegnati in lavori occasionali, con donne vittime di violenza.

Per loro, saranno organizzati dei percorsi formativi di gruppo ed individuali guidati da professionisti, allo scopo di implementare le cosiddette soft skill (autostima, fiducia, motivazione), di favorire la conoscenza del mercato del lavoro, di condividere i migliori metodi per preparare un curriculum vitae, una lettera di presentazione o un colloquio di lavoro. Attività utili per “irrobustire” le competenze personali e professionali nell’ottica di risolvere il problema dell’insicurezza alimentare risolvendo ciò che la origina: la mancanza di un reddito. L’intervento, nella sua prima fase, coinvolgerà 50 famiglie vulnerabili della periferia di Milano (250 persone in totale) nel mese di marzo e si svilupperà all'interno della rete di solidarietà attiva intorno al nuovo Hub spazio “indifesa delle famiglie”. Un network impegnato contro lo spreco alimentare capace anche di creare un market solidale per nuclei in difficoltà ed una serie di servizi a beneficio delle famiglie.