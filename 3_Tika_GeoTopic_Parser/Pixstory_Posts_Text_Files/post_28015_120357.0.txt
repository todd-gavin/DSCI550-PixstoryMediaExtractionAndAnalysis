Pur senza la tanto temuta pioggia, le qualifiche asciutte del GP Ungheria 2022 sono state tutt'altro che prive di sorprese. A centrare la pole position, la prima in una carriera che ha tutti i presupposti per essere luminosissima, è stato infatti il pilota della Mercedes, George Russell. Il pupillo di Toto Wolff è quasi sbucato fuori dal nulla in Q3, portando la Freccia d'Argento davanti al gruppone grazie al tempo di 1:17.377. Un giro decisivo che ha beffato i piloti della Ferrari, che già pregustavano l'idea di monopolizzare la prima fila: Carlos Sainz è invece secondo, staccato di 44 millesimi, con Leclerc terzo a due decimi scarsi. E il leader del 
Mondiale? Dopo aver ottenuto il miglior tempo in Q2, Max Verstappen è invece sparito nella terza sessione di qualifica: nel primo tentativo, l'olandese è infatti andato lungo in curva 2 mentre, nel secondo e ultimo giro, è stato tradito da un problema alla power unit che lo ha costretto ad alzare bandiera bianca e tornare 
ai box. Domani alle 15.00 il GP numero 13 della stagione. 

Foto: Instagram mercedesamgf1