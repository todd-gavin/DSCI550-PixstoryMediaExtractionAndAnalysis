Il divario quest’anno è davvero tanto e il risultato dell’anticipo di campionato lo ha dimostrato. Il Liverpool ne rifila quattro al Manchester United e vola in testa alla classifica di Premier League, scavalcando il Manchester City che però ha una partita in meno. Quanto allo United, in campo senza Cristiano Ronaldo, assente a causa della scomparsa alla nascita di uno dei suoi gemelli, dovrà giocarsi un posto nella prossima Champions League nelle restanti partite.

Tranne che per 20 minuti a inizio secondo tempo, la partita è rimasta sempre saldamente nelle mani degli uomini di Klopp. Il vantaggio è arrivato già al 5’ minuto con Salah che pesca nell'area piccola Luis Diaz che non deve fare altro che appoggiare alle spalle di De Gea. Il raddoppio poco dopo il ventesimo con Salah: l’egiziano torna al gol in campionato, cosa che non accadeva da 6 partite (11 se si contano i gol su azione). Si va al riposo sul 2-0 e nella ripresa c’è un minimo di reazione dello United, ma è troppo poco per tornare in partita. Al 68’ è Sané a mettere definitivamente la parola fine raccogliendo all'altezza del dischetto del rigore un assist di Luis Diaz. A chiudere i conti a cinque minuti dalla fine è ancora una volta Salah.

Liverpool-Manchester United 4-0

Reti: 5' Luis Diaz, 22', 85' Salah, 68' Mané

Liverpool (4-3-3): Alisson; Alexander-Arnold, Matip, Van Dijk, Robertson; Henderson, Fabinho, Thiago Alcantara (80' Keita); Salah, Mané, Luis Díaz (70' Jota). All.: Klopp
Manchester United (3-4-3): De Gea; Lindelöf, Maguire, Jones (46' Sancho); Dalot, Pogba (10' Lingard), Matic, Wan-Bissaka; Elanga (84' Mejbri), Rashford, Bruno Fernandes. All.: Rangnick