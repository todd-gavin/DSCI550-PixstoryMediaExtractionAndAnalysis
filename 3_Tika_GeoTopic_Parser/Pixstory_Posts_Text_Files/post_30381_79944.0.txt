Reduce dalla vittoria per 2-0 sul Verona, la Juventus è già con la testa alla sfida di giovedì contro il Sassuolo, valida per i quarti di finale della Coppa Italia.
Dall'infermeria giunge la notizia dello stop per il capitano Giorgio Chiellini, fermato ancora una volta da un guaio muscolare al polpaccio. Già sicura la sua assenza anche nel match di campionato con l'Atalanta, l'obiettivo è recuperarlo per i due importanti impegni successivi: il derby di Torino e l'andata degli ottavi di Champions League.
Per mister Allegri ci sono però anche buone notizie: Leonardo Bonucci è pronto per rientrare, così come Alex Sandro che si è negativizzato dopo la recente positività al Covid-19 emersa durante la recente sosta di campionato.