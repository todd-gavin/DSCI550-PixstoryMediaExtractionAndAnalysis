In un weekend in cui la Ferrari sembrava avere qualcosa in più rispetto ai rivali, a prendere la pole position, a sorpresa, sbucando fuori quasi dal nulla e contro ogni pronostico, è stato Sergio Perez. Checo, alla sua prima affermazione in carriera in qualifica (è anche il primo messicano della storia della Formula 1 a imporsi nelle prove ufficiali), ha infatti battuto tutti nell'ultimo tentativo in Q3, rendendosi protagonista di un giro che lui stesso ha definito perfetto e irripetibile. 1:28.200 la miglior prestazione del pilota di casa Red Bull, che ha rifilato 25 millesimi alla Ferrari di Charles Leclerc al termine di una giornata sportivamente drammatica, 
condizionata dal terribile incidente – per fortuna senza conseguenze fisiche – di Mick Schumacher. Seconda fila per Carlos Sainz e un Max Verstappen sottotono, mentre addirittura eliminato in Q1 è il sette volte iridato Lewis Hamilton: l’inglese, in grossa difficoltà con la Mercedes W13, partirà sedicesimo. 

Foto: Instagram f1