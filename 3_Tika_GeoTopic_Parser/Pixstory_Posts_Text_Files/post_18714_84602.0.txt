La Juventus sembra diventata inarrestabile in campionato, tanto da aver ridotto il margine dalla coppia Milan-Napoli capolista a soli 7 punti. Distanza che invece arrivava a oltre 13 punti solo un paio di mesi fa. Tutto ciò nonostante gli infortuni, tanti, che hanno colpito tutti i reparti, anche la difesa. Le assenze prolungate di Chiellini e Bonucci hanno di fatto dato più responsabilità a De Ligt, cosa che a lui piace molto: "Ho notato che il club mi sta dando sempre più responsabilità, il che mi piace. Mi accorgo che posso assumere un ruolo importante".

"Credo che a un certo punto ci trovavamo a quattordici punti dietro la capolista", ha detto il difensore, "Poi ci siamo un po' tolti dalla testa lo scudetto: abbiamo detto che dovevamo concentrarci per arrivare alla Champions League e da allora guardiamo partita per partita. Inter, Milan e Napoli stanno continuando a perdere punti e ora siamo a soli sette punti. Dovrebbe accadere un miracolo, ma la situazione sembra già migliore rispetto a 13 partite fa". 

Una delle carte in più per il finale di stagione è Vlaovich, attaccante arrivato a gennaio e già protagonista sia in campionato che in Champions League: ""Abbiamo perso Ronaldo alla fine dell'estate e naturalmente con la sua partenza si perdono anche trenta gol. Non potevamo prendere immediatamente qualcuno come Vlahovic perché era tardi. Questo ci è certamente mancato all'inizio". Sempre su Vlaovich: "Quando ho giocato contro di lui avevo già notato quanto fosse forte e tecnicamente bravo. E ciò che mi ha veramente impressionato è la sua motivazione nel segnare, quasi chiamava i compagni di squadra se non riceveva la palla. Avevo bisogno di un attaccante come lui davanti".