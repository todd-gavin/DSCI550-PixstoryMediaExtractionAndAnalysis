Ancora soddisfazioni dal ghiaccio per l'Italia nelle Olimpiadi invernali di Pechino. Nello short track, la squadra della staffetta a squadre mista composta da Arianna Fontana, Martina Valcepina, Pietro Sighel e Andrea Cassinelli ha vinto l'argento alle spalle dei padroni di casa della Cina.
La finale a 4 è stata condizionata dalla caduta che ha coinvolto Canada (poi squalificato per questo episodio) e Ungheria. L'Italia si è ritrovata sicura della medaglia, ma staccata dalla Cina. Incredibile la rimonta finale di Sighel che è arrivato a giocarsi al photofinish la vittoria.
Per Arianna Fontana si tratta della nona medaglia olimpica, un record per questa disciplina.