Prosegue la marcia di Duke nel tabellone playoff del torneo di basket della NCAA. I Blue Devils hanno sconfitto Arkansas 78-69 qualificandosi per le Final Four in programma nel primo weekend di aprile a New Orleans.
A trascinare la squadra ancora una volta Paolo Banchero. Il nativo di Seattle con passaporto italiano ha segnato 16 punti e raccolto 7 rimbalzi, una prestazione importante anche in ottica Draft Nba, dato che è l'unico tra i papabili per la prima scelta ad essere ancora in gioco nel torneo universitario.
Il risultato di oggi è storico anche per l'allenatore di Duke, Michael William Krzyzewski. Coach K ha infatti ottenuto la sua tredicesima qualificazione alle Final Four, record assoluto, una collezione spalmata su ben cinque decadi diverse a partire dagli anni '80.