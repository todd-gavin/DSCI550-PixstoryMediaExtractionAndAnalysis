La vigilia di campionato per l’Inter ha un solo titolo, dato in conferenza stampa da Simone Inzaghi: “L’Inter ha chiuso il mercato. La squadra è questa, l’ho concordato con proprietà e società. Ci manca solo un sostituto di Ranocchia e la società e al lavoro per questo”. Quindi, a parte un sostituto per Ranocchia, i nerazzurri non faranno più né acquisti né cessioni, Skrniar compreso.

Domani l’Inter sarà impegnata in trasferta contro il Lecce. Un test importante per valutare la condizione dopo un precampionato non certo scoppiettante. Una sola vittoria per 4-1 con il Lugano, due pareggi con Monaco e Lione e altrettante sconfitte con Lens e Villarreal. 

"C’è tanta voglia di questo esordio”, ha detto Inzaghi in conferenza stampa, “Abbiamo fatto un buon lavoro in preparazione fin dal 6 luglio, disputando tante partite molte delle quali impegnative. Ma era quello che volevamo. Avevamo intenzione di misurarci con squadre più avanti di noi a livello fisico. La nostra paura era solo quella di perdere qualche giocatore per colpa degli infortuni”.