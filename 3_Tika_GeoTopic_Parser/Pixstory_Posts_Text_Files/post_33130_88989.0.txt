I cinque team avversari della Ducati in MotoGP hanno vinto. Il muro compatto eretto da Aprilia, Honda, Yamaha, Suzuki e KTM contro l'ultima diavoleria partorita dall'azienda di Borgo Panigale, ha persuaso la GP Commission a bocciare l'abbassatore anteriore, anche noto come High Ride Device. La GP Commission ha disposto il bando dell'abbassatore davanti, e limitato l'uso di quello posteriore, il cosiddetto holeshot, alla sola fase di partenza. L'unica buona notizia è che fino al termine di questo campionato Pecco Bagnaia e Jack Miller potranno disporre, all'occorrenza, del dispositivo che abbassa e alza la moto mentre è in movimento, visto che - un po' come accadde in Formula 1 alla Mercedes col DAS - sarà bandito solo a partire dalla stagione 2023. La motivazione principale che ha portato alla decisione finale è stata quella di limitare i costi legati allo sviluppo, una spesa che nessuno dei cinque team rivali avrebbe voluto affrontare per seguire la Ducati dopo l'introduzione dell'ennesima novità tecnica.