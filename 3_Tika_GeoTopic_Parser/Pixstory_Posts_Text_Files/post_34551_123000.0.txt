Partito Christian Eriksen alla volta del Manchester United, il tecnico del Brentford ha chiesto alla sua dirigenza che il danese venisse sostituito con Mikkel Damsgaard, giocatore (anche lui danese) di proprietà della Sampdoria. Il centrocampista offensivo ha 22 anni e, dopo una trattativa tra gli inglesi e i blucerchiati, è stato trovato un accordo sulla base di 14 milioni di euro fissi, più 6 di bonus.

A quanto trapela Damsgaard dovrebbe partire verso Brentford già nella giornata di domani per svolgere le visite mediche e mettere la firma sul contratto. Il centrocampista è alla Sampdoria dal 2020. Ha disputato 46 partite e segnato 2 reti. Prima ancora aveva militato in Danimarca, nel Nordsjælland.