Il Senegal ha battuto il Burkina Faso per 3-1 nella prima semifinale della Coppa d'Africa, diventando la prima finalista del torneo. Dopo 70' di equilibrio il match è stato sbloccato dal gol di Diallo su pregevole assist in rovesciata del difensore del Napoli Kalidou Koulibaly. Sei minuti dopo, al 76', arriva il raddoppio di Bamba Dieng, con Biati Touré che prova a riaprire il match per il Burkina Faso all'82'. Altri cinque minuti e Sadio Manè, centravanti del Liverpool, mette il sigillo alla partita all'87' per il 3-1 finale. Stasera in programma l'altra semifinale tra il Camerun padrone di casa e l'Egitto della stella Mohammed Salah. Il calcio d'inizio è previsto per le 20 ora italiana, il match sarà trasmesso in diretta sulla piattaforma Discovery+.