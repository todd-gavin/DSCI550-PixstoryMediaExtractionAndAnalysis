In parallelo con le iniziative di solidarietà, pian piano si allunga la lista delle realtà della moda che, dopo l’invasione dell’Ucraina da parte della Russia, hanno deciso di sospendere le spedizioni verso la Federazione. Non ultimo il Burberry Group: secondo quanto riporta Bloomberg la decisione non dovrebbe impattare in modo incisivo sui conti dell’iconico marchio britannico, che secondo stime realizza sul territorio meno dell’1% del proprio fatturato. La situazione è «strettamente» monitorata dal gruppo che inoltre sta supportando il suo staff sia in Russia che in Ucraina. In più sta dando un supporto finanziario con una donazione alla Croce Rossa e associandosi a qualsiasi donazione dei propri dipendenti a enti di beneficenza che sostengono gli sforzi umanitari in Ucraina (con una donazione equivalente).