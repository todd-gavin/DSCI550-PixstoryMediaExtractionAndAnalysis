Massimo Stano è un fuoriclasse! Il marciatore azzurro conferma l'oro di Tokyo dello scorso anno e, dopo essere diventato campione olimpico, diventa anche campione del mondo di marcia, ma non sulla stessa distanza. A Tokyo Stano vinse la 20km, ma a Eugene ha voluto concentrare tutte le energie sull'inedita 35km, e ha avuto ragione. Si tratta del primo oro iridato dell'Italia da 19 anni a questa parte, da quando Gibilisco stupì Parigi nel 2003 con l'oro nel salto con l'asta. Da tanto durava il digiuno dell'Italia, che nonostante un bel gruzzoletto di ori olimpici, era rimasta ferma al palo alla rassegna iridata. Stano si è esaltato negli ultimi 5 kmm quando ha alzato il ritmo e fiaccato la resistenza del cinese He, dell'ecuadoregno Pintado, dello svedese Karlstroem e del tostissimo giapponese Kawano. Stano ha poi dedicato il suo oro ad Antonella Palmisano, la campionessa olimpica assente a Eugene per infortunio.