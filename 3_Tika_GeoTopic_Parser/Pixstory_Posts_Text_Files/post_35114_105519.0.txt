L'infortunio patito da Zverev nella semifinale del Roland Garros contro Nadal potrebbe tenerlo lontano dai campi per 6/8 settimane. Questo è quanto riporta il quotidiano francese L'Équipe, secondo cui il tennista tedesco avrebbe consultato un medico specializzato nella lesione dei legamenti della caviglia a Monaco di Baviera. 

Zverev dovrà portare una calzatura speciale per una ventina di giorni per consolidare la parte del piede destro interessata dall'infortunio. Al termine di questo periodo potrà tornare a correre, ma senza sforzare da subito. Cosa che invece potrà fare nel giro di un paio di mesi.

Questo vuol dire che salterà Wimbledon e che potrà tornare agli US Open in programma a New York il prossimo 29 agosto, torneo in cui Sascha vanta una finale nell'edizione 2020 persa contro Thiem. Nel circuito Atp potrebbe invece fare il suo rientro sul cemento nordamericano.