La Ferrari getta un'occasione d'oro per vincere a Monte Carlo, cadendo nella trappola strategica della Red Bull, brava a mettere sul podio oltre al vincitore Sergio Perez, anche Max Verstappen, terzo alle spalle di Carlos Sainz. La gara, partita in ritardo di oltre un'ora a causa di un'acquazzone, è scattata regolare con Leclerc, Sainz, Perez e Verstappen in fila. Tutto è cambiato quando la Red Bull ha anticipato la sosta di Perez e la Ferrari ha risposto male e tardi, facendo fermare Leclerc prima di Sainz, e facendo ri-fermare Leclerc per una seconda volta. Il risultato di questa frittata è stato il podio finale e la sconfitta su una pista dove sarebbe potuta arrivare una doppietta. Il più arrabbiato di tutti è Charles Leclerc che per l'ennesima volta esce delusissimo dalla gara di casa. Lo scorso anno non corse dopo aver danneggiato la macchina nelle qualifiche, negli anni precedenti per due volte si era ritirato. Nel mondiale Verstappen allunga di 3 punti andando a 125 contro i 116 di Leclerc e i 110 di Perez. Sainz resta quinto con 83 punti, alle spalle anche di Russell, oggi ancora una volta in top 5 (unico pilota ad esserci sempre riuscito quest'anno) e a quota 84 punti in classifica.