In Galleria Vittorio Emanuele si sposta un’altra insegna. È la volta di Tod’s, che si aggiudica per 18 anni l’immobile finora occupato da Bric’s e messo all’asta dal Comune di Milano. Il valore dell’offerta economica, con cui ha sbaragliato i concorrenti Celine e Samsonite, è stellare: oltre 1,8 milioni di euro di canone annuo, ma non stupisce trattandosi della location più ambita e prestigiosa del centro di Milano.
Il bando per il lotto, con due vetrine in Galleria e ingresso in via Tommaso Marino, era stato aperto lo scorso novembre con una base d’asta di 722mila euro, più che raddoppiata dal marchio della famiglia Della Valle.
Per Tod’s non è un debutto in Galleria, che presidiava già con quattro vetrine nel braccio laterale del salotto meneghino e una su via Silvio Pellico.
I nomi di moda e lusso si avvicendano in quella che è ormai diventata il place to be dello shopping d’alta gamma milanese. L’ultima mossa è stata quella di Chanel, che appena un mese fa si è accaparrata gli spazi ex Cobianchi, posti al piano interrato di Piazza Duomo19/a . Il Comune ha consegnato le chiavi dello storico albergo diurno alla maison della doppia C per un canone annuo di 1,3 milioni di euro, che si aggiungono agli 1,8 milioni da investire per la riqualificazione degli spazi estesi su una superficie di 1.351 metri quadri e che la fashion house punta a trasformare in un “nuovo spazio espositivo multifunzionale”.
Ma lo scettro del canone più caro spetta a Dior, che nel 2020 ha piantato la sua bandiera nell’ex insegna Versace per 5,50 milioni di euro, ben oltre anche i due milioni pagati da Prada. Si è trattato di una doppietta per Lvmh, che contestualmente si era accaparrata anche i 336 metri quadrati dello store Armani, ora occupati da Fendi. Complessivamente, il colosso parigino aveva versato 7,5 milioni di euro (di cui 2,4 circa proprio per il monogram della maison romana), “la cifra più alta mai pagata per avere un affaccio in Galleria Vittorio Emanuele II”, aveva sottolineato Palazzo Marino.