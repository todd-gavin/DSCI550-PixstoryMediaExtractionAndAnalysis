“La natura per ogni stagione ci offre prodotti sempre diversi e, in questo modo, in ogni periodo dell’anno troviamo esattamente ciò di cui abbiamo più bisogno: in estate, con il caldo, la frutta e la verdura sono ricche di acqua e sali minerali mentre durante l’inverno, per aiutarci a combattere il freddo e i malanni di stagione, sono piene di vitamina C.”
 
Cucinare seguendo il ritmo della natura fa bene alla vostra salute e anche a quella del pianeta. L’attenzione verso la sostenibilità ambientale coinvolge le scelte (alimentari e non solo) di milioni di persone e in queste pagine trovate i consigli giusti per applicarle anche all’alimentazione quotidiana. Ogni ricetta proposta, infatti, prevede l’utilizzo di erbe spontanee e ortaggi stagionali (dai più noti come zucchine, porri, carciofi..., ai meno comuni come scorzonera, tarassaco e ramolaccio) ed è bilanciata dal punto di vista nutrizionale; le modalità di cottura proposte sono ottimali per preservare gli antiossidanti dei cibi; gli abbinamenti suggeriti sono studiati in modo da aumentare la bio-disponibilità dei nutrienti. A questi piatti green non manca niente, perché sono anche buonissimi, ricchi di sapore, invitanti e adatti a ogni occasione. Se volete cimentarvi con la Torta di pastinaca, mandorle e yogurt, provare sapori nuovi con la Rutabaga fritta come le patatine e maionese vegana piccante, stupirvi con i Fusilloni al pesto di cavolo nero, mandorle e peperone crusco o semplicemente imparare a preparare i Pennoni di Gragnano alla Norma con bucce fritte, tra le mani avete il libro che fa per voi e siete pronti per un viaggio all’insegna del gusto, in armonia con la natura e pieno di sorprese.