Antonio Conte parte con il freno a mano tirato. Il suo Tottenham lo scorso anno ha raggiunto la qualificazione alla Champions League quasi in modo insperato e quest'anno gli Spurs sperano di fare meglio e, con il tecnico italiano in panchina, la parola "scudetto" è sempre all'ordine. Ma Conte stoppa gli entusiasmi: "In Inghilterra, per storia e investimenti, ci sono quattro club che partono davanti a tutti: sono Liverpool, Chelsea, Manchester City e Manchester United".

Per il tecnico italiano queste sono le quattro squadre in corsa per vincere la Premiere League: "Il Chelsea ha rimpiazzato Lukaku e Rudiger con Sterling e Koulibaly, il Manchester United ha tantissimi tifosi e può spendere, ma non sempre chi spende vince. Due anni fa lo United era dietro al City, poi ha comprato CR7, Sancho e Varane, ma è arrivato sesto".

A chi gli chiede della corsa del Tottenham per lo scudetto ha detto: "È un campionato in cui bisogna mantenere certi equilibri per non scivolare. Noi non dobbiamo essere arroganti o presuntuosi. Abbiamo iniziato un percorso serio, fatto di lavoro e scelte ponderate, ma per vincere il titolo servono altri step”.