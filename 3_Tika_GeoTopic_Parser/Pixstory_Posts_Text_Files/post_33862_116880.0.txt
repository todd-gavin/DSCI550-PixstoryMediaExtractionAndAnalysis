La storia che arriva dalla Coppa d’Africa femminile ha dell’incredibile. Lo Zambia non ha potuto schierare la sua migliore giocatrice, Barbra Banda, nel match contro il Camerun. Il motivo? La calciatrice non ha passato il test di genere.

Secondo quanto riportato da Bbc, negli ultimi tempi la calciatrice africana aveva preso dei farmaci per ridurre il proprio livello di testosterone, dato che era al di sopra del limite consentito. Tuttavia, questo non ha permesso a Barbra di partecipare alla rassegna continentale. 

Il fatto curioso, però, è che la Banda aveva partecipato all’ultima edizione dei giochi olimpici rappresentando il proprio paese a Tokyo 2020.

Lux September, direttore della comunicazione della confederazione africana, ha spiegato il motivo di come sia stato possibile che la giocatrice abbia potuto giocare all'Olimpiade: «nel caso in esame, quello riguardante Tokyo 2020, la decisione non è certo stata presa dalla commissione medica della CAF». 

Una provocazione diretta nei confronti del Comitato Olimpico Internazionale che, secondo September, non avrebbe rispettato i vincoli imposti dalla FIFA per il livello consentito di testosterone nelle donne. 

Un caso, arrivato in concomitanza con gli Europei femminili, che farà molto discutere.