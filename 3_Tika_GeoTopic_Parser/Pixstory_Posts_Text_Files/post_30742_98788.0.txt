Risultato importantissimo per il Genoa che a Marassi batte in rimonta una Juventus senza più obbiettivi in campionato. Il primo tempo si era chiuso sullo 0-0, poi nella ripresa i bianconeri sono subito andati in vantaggio con Dybala con un destro da fuori area dopo appena 3 minuti. Il fantasista argentino è poi andato vicino alla doppietta, colpendo il palo al 68°. Successivamente, Sirigu è bravo a mantenere vive le speranze del Genoa, con interventi importanti sui tentativi di Kean e Vlahovic. All'82esimo ancora gli ospiti vicini a chiudere la partita con un rigore prima assegnato e poi annullato dall'arbitro Sozza dopo aver consultato le immagini video. Il Genoa ci crede e all'87° pareggia con Gudmundsson, poi cerca il gol vittoria e rischia di venire punito in contropiede da Kean che spreca l'ennesima occasione della sua partita. Alla fine, all'ultimo dei 5 minuti di recupero, De Sciglio atterra Yeboah in area e Criscito non si fa prendere dall'emozione, realizzando un gol pesantissimo per le speranze di salvezza dei rossoblu che così salgono a 28 punti, a -1 dalla Salernitana.