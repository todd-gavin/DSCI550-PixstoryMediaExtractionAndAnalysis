Buone notizie per Marcell Jacobs. L'oro olimpico nei 100 metri è finalmente guarito dall'infortunio al bicipite femorale sinistro, come è stato evidenziato dalla risonanza magnetica di controllo a cui è stato sottoposto nella giornata di mercoledì. Il campione e il suo staff possono dunque guardare ai mondiali positivi, anche se molto probabilmente Jacobs ci arriverà senza fare alcuna gara ufficiale per non forzare troppo.

"La situazione è rientrata nella normalità", ha spiegato l'allenatore di Jacobs, Paolo Camossi, "Le scrupolose terapie seguite hanno dato i frutti sperati. Adesso si tratta di continuare a lavorare in maniera progressiva per arrivare a Eugene nelle migliori condizioni. Significa che, prima dei Mondiali, non abbiamo in programma alcuna gara. Se, diversamente, vedremo che varrà la pena inserirne una, valuteremo la possibilità con attenzione".

Questo vuol dire che Marcell Jacobs salterà sia gli Assoluti di Rieti in programma sabato 25 giugno, sia la tappa della Diamond League a Stoccolma di giovedì 30 giugno. Lo si rivedrà direttamente ai Mondiali di Eugene, sperando di esultare ancora una volta insieme a lui il 16 luglio quando è prevista la finale dei 100 metri.