Sebastian Vettel è guarito dal Covid e sarà regolarmente al volante della Aston Martin AMR22 per il terzo Gran Premio dell'anno, quello in Australia. A comunicare la guarigione del pilota è stata la casa automobilistica stessa con un breve comunicato sui social: "Siamo lieti di confermare che Sebastian Vettel è ora in grado di correre e che quindi si schiererà al fianco di Lance Stroll a Melbourne per dare il via al suo 2022".

Il pilota tedesco era stato costretto a saltare i primi due Gp dell'anno, con Nico Hulkenberg che aveva preso il suo posto a Sakhir e Jeddah. Ora comincia la stagione al completo anche per la Aston Martin che punta a essere nei primi dieci di ogni gara ma, fino a ora, nelle prime due dell'anno, non ci è mai riuscita.