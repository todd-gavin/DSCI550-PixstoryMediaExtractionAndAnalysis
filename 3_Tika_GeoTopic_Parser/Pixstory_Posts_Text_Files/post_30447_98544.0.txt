Dopo la clamorosa eliminazione dalla Champions League patita per mano del Real Madrid, torna alla ribalta una curiosa maledizione che starebbe colpendo l'allenatore del Manchester City, Pep Guardiola. Tutto nasce con la decisione dello spagnolo di allontanare Yaya Tourè dalla squadra al termine della stagione 2017/18, un episodio che costò a Guardiola addirittura delle accuse di razzismo. Oltre a questo, si aggiunse la predizione di Dimitri Seluk, agente di Tourè: "Quando si attacca un campione come Yaya si attacca tutto un continente. E l'aver posto fine alla carriera di Tourè al City non è un errore, ma un crimine. Ma il boomerang tornerà indietro e Guardiola scoprirà di cosa sono capaci gli stregoni africani. Ricordatevi queste parole: il Benfica soffre della maledizione di Bela Guttmann, che gli impedisce di vincere le finali europee. Guardiola può avere tutti i soldi che vuole per il mercato, ma batterà questo record negativo". La maledizione era salita alla ribalta una prima volta nel 2021, quando il City ha perso la finale contro il Chelsea e ora prende nuova forza dopo il rocambolesco 3-1 di ieri sera. Guardiola non vince la Champions dal 2010/11, quando ancora sedeva sulla panchina del Barcellona, e ora forse qualche timore a riguardo comincia davvero ad averlo...