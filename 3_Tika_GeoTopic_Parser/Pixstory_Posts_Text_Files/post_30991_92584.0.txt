La Ferrari si conferma competitiva anche nella prima giornata di prove libere del GP Australia. La F1-75 ha ottenuto il miglior tempo sia nelle FP1, con Carlos Sainz, sia nelle FP2, con Charles Leclerc. La rivale del weekend sarà ancora una volta la Red Bull, con Max Verstappen che nella seconda sessione si è piazzato al secondo posto tra le due Rosse. Proseguono invece le difficoltà della Mercedes, rimasta fuori dalla top10 nelle FP2, con Lewis Hamilton e George Russell che non hanno nascosto la delusione per una monoposto ancora molto indietro nello sviluppo. Tra le altre scuderie, si conferma competitiva l'Alpine che piazza Fernando Alonso quarto ed Esteban Ocon sesto nelle FP2, separati dalla seconda Red Bull di Sergio Perez. Bene anche l'Alfa Romeo di Valtteri Bottas che ha ottenuto il settimo tempo. Problemi al motore hanno invece appiedato già nel corso delle FP1 il rientrante Sebastian Vettel. Il tedesco è poi rientrato ai box a fine sessione guidando uno scooter, una mossa già divenuta virale ma che gli è costata anche una convocazione presso la direzione gara.