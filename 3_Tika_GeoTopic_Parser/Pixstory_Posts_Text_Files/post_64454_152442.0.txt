ഐ.എം വിജയന് സമ്മാനവുമായി ഇറ്റാലിയന്‍ ഫുട്ബോള്‍ ക്ലബ് എസി മിലാന്‍. ക്ലബ്ബിന്‍റെ പ്രമുഖ താരങ്ങളായ  സ്ലാട്ടന്‍ ഇബ്രാഹിമോവിച്ച്, റാഫേല്‍ ലിയോ, അലെസ്സിയോ റൊമാനോലി എന്നിവരടക്കം ഒപ്പിട്ട, ഐ.എം വിജയന്റെ പേര് ആലേഖനം ചെയ്ത  എ.സി.മിലാന്റെ ഒമ്പതാം നമ്പര്‍ ജേഴ്‌സിയാണ് മുന്‍ ഇന്ത്യന്‍ ഫുട്ബോള്‍ ടീം നായകന് ക്ലബ്ബ് സമ്മാനിച്ചത്.
എ.സി. മിലാന്‍ ഫുട്‌ബോള്‍ ക്ലബ്ബിന്‍റെ കേരള അക്കാദമിയിലെ മുഖ്യ പരിശീലകന്‍ ആല്‍ബര്‍ട്ടോ ലകാന്‍ഡെലയ നേരിട്ടെത്തി ഐ.എം വിജയന് ജേഴ്‌സി സമ്മാനിക്കുകയായിരുന്നു.
ഇതിന്റെ വീഡിയോ വിജയന്‍ സമൂഹമാധ്യമങ്ങളിലൂടെ പങ്കുവെച്ചിട്ടുണ്ട്.
2003-ല്‍ സജീവ ഫുട്‌ബോളില്‍ നിന്ന് വിരമിച്ചെങ്കിലും ഐ.എം വിജയന്‍ ഇപ്പോഴും ഫുട്‌ബോളുമായി ബന്ധപ്പെട്ട് സജീവമാണ്.  നിലവിൽ അഖിലേന്ത്യാ ഫുട്‌ബോള്‍ ഫെഡറേഷന്റെ (എ.ഐ.എഫ്.എഫ്) ടെക്‌നിക്കല്‍ കമ്മിറ്റി ചെയർമാനാണ്.