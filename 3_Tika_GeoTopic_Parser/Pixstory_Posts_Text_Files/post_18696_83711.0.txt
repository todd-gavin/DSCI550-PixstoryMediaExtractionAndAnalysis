La Uefa questa volta è ritornata sulla sua decisione su dove dovrà disputarsi la finale di Champions League del prossimo 28 maggio. Inizialmente prevista a San Pietroburgo, dopo una prima conferma, è arrivato il cambio in seguito all'invasione russa in Ucraina: il comitato esecutivo ha deciso che l'ultimo atto della massima competizione europea per club si giocherà a Parigi.

Ma non solo: la Uefa ha anche stabilito che qualsiasi partita delle competizioni europee e gli spareggi dei mondiali sarà giocata in campo neutro se tra le squadre ce ne sarà una russa o ucraina. In particolare toccherà sia ai giocatori dello Spartak Mosca (Europa League) che a quelli delle due nazionali, entrambe agli spareggi per i Mondiali in Quatar, giocare in uno stadio diverso, neutro.

Questo è il terzo anno consecutivo in cui viene spostata la sede della finale di Champions League. Negli ultimi due anni a causa della pandemia si sono giocate in Portogallo, a Lisbona prima e a Porto poi, mentre quest'anno nella capitale francese. Un'altra opzione sarebbe stata Wembley, in Inghilterra, ma è già stata designata come sede della finale 2024.