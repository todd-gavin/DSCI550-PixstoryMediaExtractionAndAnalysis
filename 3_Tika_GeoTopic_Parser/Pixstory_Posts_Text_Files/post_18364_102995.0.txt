Di ritorni nel calcio ce ne sono stati tanti negli anni. Uno degli ultimi, quello di Ibrahimovic tornato al Milan dopo aver girato mezzo mondo, ha permesso ai rossoneri di tornare a essere competitiva, di tornare in Champions e di vincere lo scudetto. Nell'altra sponda di Milano, quella nerazzurra, vuole tornare un attaccante che in due anni ha messo a segno oltre 60 gol, il belga Lukaku.

L'attaccante, tornato al Chelsea dopo anni di cambio maglie, doveva essere il pezzo pregiato della fase offensiva londinese vincitrice della Champions League, invece i rapporti con l'allenatore Tuchel si sono incrinati velocemente tanto da essere messo quasi sempre tra le riserve se non addirittura non convocato. Escluso anche dalla sfida contro il Real Madrid che è valsa l'eliminazione della principale competizione continentale.

Come si diceva, Lukaku vorrebbe tornare indietro, a quando esultava felice a San Siro. Ma l'operazione con l'Inter potrebbe essere molto complicata e non perché a Milano non lo rivorrebbero, ma perché i costi sarebbero per il momento insostenibili. Lukaku era stato venduto proprio per far quadrare i conti e un suo ritorno costerebbe troppo. Non tanto per l'ingaggio del giocatore che oggi percepisce 15 milioni di euro a stagione - ha detto che sarebbe disposto a dimezzarselo - ma per il costo del cartellino.

Inoltre il Chelsea sta cambiando proprietà, quindi ogni trattativa al momento risulterebbe difficile. In ogni caso un amico di Lukaku, un avvocato, pare che incontrerà l'Inter per capire come ci si possa muovere per riportare l'attaccante belga a Milano.