Quante cose possono cambiare in un anno. Dodici mesi fa l'Italia era ancora euforica per l'Europeo vinto e nella lista dei candidati per il Pallone d'Oro figuravano ben 5 azzurri: Barella, Jorginho, Bonucci, Chiellini e Donnarumma, con il centrocampista del Chelsea tra i favoriti per un breve periodo. Nella lista diramata oggi da France Football di italiani ce ne sono zero, risultato di una mancata qualificazione ai mondiali disastrosa.

In lizza per il premio Yashin riservato al miglior portiere manca dunque anche Donnarumma, al suo primo anno al Psg e detentore del premio.

Della nostra serie A invece figurano 3 giocatori: Leao che ha trascinato il Milan allo scudetto, grazie anche alle parate di Maignan (inserito tra i candidati) e Vlahovic della Juventus.