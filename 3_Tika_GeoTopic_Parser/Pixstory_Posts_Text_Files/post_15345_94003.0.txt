Airbnb.com e Refugees Welcome Italia (RWI) hanno formalizzato la loro collaborazione per offrire ospitalità alle persone in fuga dall’Ucraina e dirette in Italia. A darne notizia oggi Giacomo Trovato, AD di Airbnb Italia e Valentina La Terza, Program Manager dell’associazione, che si sono ritrovati a Milano per fare il punto sull’accoglienza in casa e sui rispettivi programmi per far fronte all'attuale emergenza. E insieme hanno lanciato un appello a chi ha a disposizione un posto letto o un intero immobile. L’esperienza delle persone che hanno aperto le porte di casa, spiegano, è rassicurante, dal profondo valore umano e conferma l’infondatezza di gran parte dei timori di chi vorrebbe dare una mano ma resta combattuto. 

La collaborazione 
All’inizio del conflitto in Ucraina, Airbnb e Airbnb.org hanno subito annunciato la loro intenzione di offrire gratuitamente alloggi a breve termine a 100.000 rifugiati, sostenendone le spese. Ad oggi, oltre 43.000 host in 160 nazioni hanno deciso di aderire al programma, a loro volta rendendo disponibili immobili a prezzo simbolico oppure gratuitamente. In Italia sono state messe a disposizione oltre 1.700 case. Nel contempo RWI, l’organizzazione indipendente che promuove la mobilitazione dei cittadini per favorire l’inclusione sociale di rifugiati e rifugiate, si è subito distinta per il ruolo importante nell’emergenza, adoperandosi per offrire ospitalità in casa alle persone in fuga dall'Ucraina, la maggior parte delle quali donne con bambini, anche grazie alla collaborazione con diversi comuni italiani (Milano, Roma, Ravenna, Padova, Bari, Bergamo). Dall'inizio dell'emergenza, circa 4.000 persone, di cui quasi 1.000 a Milano e provincia, si sono iscritte sul sito di RWI per offrire accoglienza agli ucraini e alle ucraine che arrivano nel nostro Paese.