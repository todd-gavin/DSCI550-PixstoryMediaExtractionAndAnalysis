Domenica 6 febbraio 2022 al Teatro Dal Verme di Milano riparte il nuovo tour dei Big One, la più importante tribute band europea dei Pink Floyd, con lo show intitolato A Saucerful Of Secret Songs. 
La popolare band, amata in tutta Europa e considerata la più significativa tra le formazioni che ripropongono il repertorio dei Pink Floyd, torna sui palchi dopo aver sospeso il tour che li aveva visti sia all'estero che nei teatri italiani. 
I Big One riportano sul palco lo spettacolo incentrato su A Saucerful Of Secrets (il secondo album dei Pink Floyd, 1968). 
Il gruppo veronese rivisiterà anche brani tratti dall'intero repertorio floydiano allo scopo di offrire un vero e proprio "scrigno di canzoni segrete". 

Durante la prima parte del concerto la band proporrà una successione di brani tratti dai primi due album e dal celeberrimo The Dark Side of the Moon; nel secondo set ci sarà una reinvenzione del meglio della musica floydiana fino al loro ultimo The Endless River.

Nati nel 2005, protagonisti di tour italiani ed esteri che li hanno consacrati come migliore tribute band floydiana in Europa, i Big One hanno quindici anni di attività durante i quali hanno attinto a piene mani dai classici di tutta la produzione dei Pink Floyd, spaziando dal periodo psichedelico dei primi anni '70 fino agli album più recenti, riproponendo in maniera fedele sonorità e arrangiamenti con i quali David Gilmour, Roger Waters, Syd Barrett, Nick Mason e Rick Wright hanno fatto la storia del rock. Sottolinea Di Muzio: "Siamo l’unico gruppo italiano a suonare questo genere nel Nord Europa, questo ci lusinga molto. Siamo diventati un vero riferimento in quei paesi molto diversi dall’Italia, dove la gente conosce molto più in profondità la musica dei Pink Floyd, non vuole ascoltare solo le hit e ama i brani meno conosciuti".

I Big One si presentano con l'organico a settetto e con il live-set caratterizzato da un allestimento di suoni, luci e video fedele al clima floydiano, ma soprattutto con il rigore e la passione.

Il prossimo appuntamento venerdì 1 aprile a Varese, Teatro Mario Apollonio!