Un Gran Premio di Gran Bretagna denso di emozioni ha visto trionfare in modo un po' rocambolesco Carlos Sainz con la Ferrari, che ha approfittato di una Safety Car nel finale per cambiare le gomme e togliere il successo al compagno di squadra in Ferrari, Charles Leclerc. Il monegasco è rimasto con le gomme più dure e non ha potuto fare nulla per fermare la rimonta di Sergio Perez, secondo, e Lewis Hamilton, terzo. Leclerc alla fine ha chiuso in quarta posizione, davanti ad Alonso e Norris. Settimo Verstappen, penalizzato da un danno alla macchina causato da un detrito. Ottavo Mick Schumacher, ai primi punti in carriera davanti al suo mentore Vettel. La gara è partita in ritardo di quasi un'ora perché alla prima partenza c'era stato un bruttissimo incidente in cui ad avere la peggio era stato il cinese Guanyu Zhou con l'Alfa Romeo, finito sulle reti di protezione dopo essersi ribaltato in pista.