Simona Quadarella vince la medaglia di bronzo negli 800 metri stile libero, nella prova dominata dalla fuoriclasse americana Katie Ledecky. Sfiora il podio Margherita Panziera, quarta nei 200 dorso (oro all'australiana McKeown), mentre Thomas Ceccon è in finale nei 50 dorso (eliminato in semifinale Michele Lamberti) con il terzo tempo e il nuovo record italiano in 24"46, e Benedetta Pilato giunge all'atto conclusivo nei 50 rana con il miglior tempo delle semifinali. Nelle altre finali per l'Italia, sesto posto di Lorenzo Zazzeri nei 50 stile libero del britannico Proud, e settimo posto per la 4x100 stile libero mista (oro all'Australia con tanto di record del mondo) ed eliminazione per Silvia Di Pietro per partenza falsa nelle semifinali dei 50 stile libero. Al mattino un opaco Gregorio Paltrinieri si è qualificato con il settimo tempo alla finale dei 1500 stile libero. Nell'ultima finale di oggi, infine, l'oro è andato all'ungherese Krisztof Milak nei 100 farfalla, che bissa il successo dei 200. Nella pallanuoto, il Setterosa sommerge di reti la Colombia, chiudendo 31-5 e prendendosi il primo posto nel girone e qualificandosi per i quarti di finale, che giocherà contro la vincente del match tra Francia e Nuova Zelanda. Non ci sarà alcun recupero, invece, per il match del Settebello non giocato ieri contro il Canada. La squadra nord americana, con troppi atleti positivi al Covid, è stata estromessa dal torneo.