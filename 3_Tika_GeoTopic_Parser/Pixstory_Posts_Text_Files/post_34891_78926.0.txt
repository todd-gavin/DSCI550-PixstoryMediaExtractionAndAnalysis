E' partita la staffetta della fiaccola olimpica che in soli tre giorni arriverà a Pechino per l'inizio dei giochi olimpici invernali. Ad aprire la corsa verso la capitale della Cina è stato Luo Zhihuan, un ex pattinatore di velocità di 80 anni che ha vinto il primo titolo mondiale di sport invernali in Cina nel 1963. Consegnerà la fiaccola all'astronauta Jing Haipeng, a cui seguirà il progettista del satellite Chang'e 1 Ye Peijian. Incerto ancora il nome dell'ultimo tedoforo, quello che arriverà al braciere olimpico.

In totale si alterneranno 1.200 persone con la fiaccola in mano. A differenza di tante altre edizioni qui il tracciato è stato condizionato dalla pandemia ed è stato definito rigorosamente all'interno del sistema delle bolle al fine di azzerare i contatti con il mondo esterno. La fiaccola passerà le aree di gara a Pechino e nella vicina città di Zhangjiakou, nel confinante Hebei, dove sono state realizzate le piste per lo sci di fondo e il salto con gli sci. Stesso discorso per il pubblico che durante la corsa verso il braciere olimpico ci sarà ma ridotto al minimo e rigorosamente sottoposto a tamponi e a un periodo di osservazione medica.