Nella seconda settimana di luglio la rassegna musicale Organalia 2022 propone due appuntamenti concertistici a Cantoira e a Ceres. A Cantoira la rassegna patrocinata e sostenuta dalla Città Metropolitana di Torino giunge per la prima volta, sabato 9 luglio alle 21 nella chiesa parrocchiale dei Santi Pietro e Paolo in località Foieri, con il concerto intitolato “Amorose passioni del Barocco. Cantate in stile napoletano di Francesco Mancini e Ludovico Vatio”. Protagonista della serata è l'Ensemble Didone abbandonata, che a Cantoira si presenta con una formazione di cui fanno parte la soprano Maria Rosaria Giraudi, la violoncellista Giulia Gillio Gianetta, il clavicembalista e organista Davide Stefanelli e Francesco Olivero, che suonerà l'arciliuto e la chitarra barocca. Verrà utilizzato l'organo portativo messo a disposizione dalla bottega organaria Dell'Orto&Lanzini di Dormelletto. Il programma comprende pagine musicali di Francesco Durante, Ludovico Vatio, Francesco Mancini, Giovanni Zamboni e Salvatore Lanzetti.
A Ceres domenica 10 luglio alle 16 nella chiesa parrocchiale di Santa Maria Assunta in via Cesale 1 è invece in programma il recital organistico della musicista veronese Silva Manfrè, interamente dedicato alla musica barocca “Alla maniera italiana", con brani di Johann Sebastian Bach, Girolamo Frescobaldi, Johan Jacob Froberger, Johan Kaspar Kerll, Georg Muffat, Bernardo Pasquini e Giovanni Salvatore.