Lo scorso 24 aprile il Deportivo de La Coruña, vecchia conoscenza de LaLiga e al momento secondo in classifica nella Primera División RFEF, la terza serie spagnola, ha giocato in trasferta contro il Talavera de la Reina. 

Tra i convocati del Deportivo, però, non è stato inserito il nome di Juan Carlos Menudo, il numero 10 della squadra. Il centrocampista classe ‘91, in settimana, ha annunciato di aver contratto il Covid-19. Niente allenamenti e, dunque, niente convocazione. Tutto secondo i protocolli sanitari.

In realtà, però, Menudo aveva già da tempo pianificato tutto: da sempre tifosissimo del Betis, il calciatore non poteva di certo mancare alla storica finale di Copa del Rey, giocata contro il Valencia e vinta poi proprio dai biancoverdi ai calci di rigore.

La finale, infatti, si è giocata sabato 23 aprile, giusto il giorno prima della trasferta del Deportivo contro il Talavera. E Menudo non ha saputo resistere: si è presentato allo Stadio Olimpico de la Cartuja per vivere una giornata storica, ma ignorando le possibili conseguenze. 

A distanza di cinque giorni, infatti, la dirigenza del Deportivo de La Coruña ha preso una decisione irreversibile: licenziamento in tronco per Juan Carlos Menudo, che ad oggi risulta effettivamente svincolato.