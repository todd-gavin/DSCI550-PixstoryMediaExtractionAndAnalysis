Ferrari protagonista nella giornata di prove libere del GP Spagna. Charles Leclerc ha ottenuto il miglior tempo in entrambe le sessioni, mentre Carlos Sainz si è piazzato rispettivamente secondo e quarto. Ottimi segnali di crescita da parte della Mercedes, seconda e terza con George Russell e Lewis Hamilton nella seconda sessione a circa due decimi dal monegasco. Attenzione però alla Red Bull: Max Verstappen ha ottenuto il terzo e il quinto tempo, ma ha impressionato nelle simulazioni di passo gara, dove invece la Ferrari è apparsa più in difficoltà con il consumo delle gomme. Tra gli altri, da segnalare il problema al motore che ha fermato l'Alfa Romeo di Valtteri Bottas dopo pochi minuti della seconda sessione e il fondo danneggiato da Lando Norris che ha così chiuso in anticipo il suo pomeriggio. Buone prestazioni da parte di Sebastian Vettel e Fernando Alonso. Domani terza sessione di prove libere e qualifiche, con temperature date in grande crescita a rendere più complicata la vita di piloti e team.