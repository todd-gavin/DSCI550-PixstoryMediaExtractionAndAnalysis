Ha già esordito all'Allianz Stadium giocando poco meno di venti minuti contro la Roma, ma alla stampa Milik è stato presentato quest'oggi. Davanti ai giornalisti si è presentato un giocatore fortemente motivato a far bene alla Juventus dopo i 30 gol in 50 partite con la maglia del Marsiglia.

“E’ un momento molto speciale per la mia vita. Il mio obiettivo è sempre stato giocare in un top club. Voglio giocare, fare bene, fare tanti gol ed essere felice”, ha detto il polacco. Si è parlato anche della sua convivenza con Vlahovic e della possibilità di giocare insieme. Ha risposto: "“Ho fatto 2-3 allenamenti con la squadra. Non ci sarà tanto tempo per allenarsi. So che posso giocare in un attacco a due, l’ho fatto in Nazionale con Lewandowski. Le scelte però le lascio al mister. Io faccio il possibile negli allenamenti per farmi vedere”.

In passato era già stato vicino alla Juventus, lo ha ammesso lui stesso: "Sì, ero vicino. Le cose sono andate però in modo diverso. Tante volte il mio nome è stato accostato alla Juventus. 2-3 anni fa si poteva fare ma non l’abbiamo fatto. Ma non mi interessa il passato, guardo solo al presente. Sono contento di essere qui e spero di fare tanti gol”.