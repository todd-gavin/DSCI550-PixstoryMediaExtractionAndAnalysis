Oggi si sono ufficialmente conclusi i Giochi Paralimpici di Pechino. Medagliere positivo per l'Italia che ha fatto meglio di quattro anni fa conquistando 7 medaglie, 2 in più di PyeongChang.

Protagonista assoluto il portabandiera Giacomo Bertagnolli che assieme alla sua guida Andrea Ravelli ha vinto due ori, l'ultimo dei quali nello Slalom Vision Impaired. Lo stesso atleta ha commentato: "Ho migliorato PyeongChang e non posso che essere felice, era il mio obiettivo che mi sono dato qui durante le gare. Era veramente difficile da realizzare, ma gara dopo gara e medaglia dopo medaglia, ho dato il massimo. Oggi bisognava rischiare fino alla fine per portare a casa l'oro ma abbiamo fatto il massimo e ora l'obiettivo è fare ancora meglio a Milano-Cortina 2026".

L'ultima medaglia è arrivata nello slalom di categoria sitting. A vincerla Renè De Silvestro che fa aggiornare all'ultimo il medagliere portando l'Italia all'undicesimo posto della classifica (2 gli ori). Prima la Cina con 61 medaglie, di cui 18 ori.