Novak Djokovic è pronto a disputare il torneo di Wimbledon che scatta quest'oggi con i primi match del primo turno, ma per il serbo potrebbe trattarsi dell'ultimo torneo del Grande Slam di quest'anno. Dopo aver già saltato l'Australian Open per aver rifiutato di vaccinarsi contro il Covid-19, l'ex numero 1 rischia di saltare anche tutta la stagione sul cemento americano che culminerà con gli US Open in programma a partire da fine agosto. Per entrare negli Stati Uniti, infatti, è ancora obbligatorio essere vaccinati. A Londra, nella conferenza che ha preceduto l'inizio di Wimbledon, Djokovic ha spiegato: "Mi piacerebbe andarci e giocare lì, ma per il momento non è possibile. Quindi tutto ciò è un'ulteriore motivazione per fare bene qui a Wimbledon. Non c'è molto che io possa fare, quindi a oggi rinuncio. Dipende dal governo americano, non da me".