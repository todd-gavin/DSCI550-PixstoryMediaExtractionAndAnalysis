Da qualche giorno Franck Kessié è diventato ufficialmente un giocatore del Barcellona. L’ivoriano ha lasciato il Milan a parametro zero dopo cinque stagioni, culminate con la vittoria dello Scudetto, e ha scelto il club blaugrana come nuova tappa della propria carriera. I dettagli dell’accordo: contratto fino al 2026, stipendio da 6.5 milioni di euro a stagione e una clausola rescissoria da 500 milioni di euro.

Secondo Mundo Deportivo, nella decisione di Kessié ha giocato un ruolo fondamentale Xavi. Cruciale un colloquio telefonico che i due avrebbero avuto nei mesi scorsi: «Franck, ho bisogno di te», queste le parole che il tecnico del Barça avrebbe detto all’ivoriano. 

Dopo aver ascoltato il progetto tecnico dei blaugrana e quello tattico dedicato alla sua posizione in campo, l’ex giocatore del Milan ha dato l’ok al suo agente per procedere nella trattativa con il club catalano nonostante avesse sul tavolo anche altre proposte di livello. 

Xavi ha chiarito a Kessié di aver bisogno di giocatori con esperienza e forza in mediana e che il suo ruolo sarebbe quello di proteggere le incursioni offensive dei compagni di reparto. Una spiegazione che ha convinto l’ivoriano ad accettare la corte del Barcellona.