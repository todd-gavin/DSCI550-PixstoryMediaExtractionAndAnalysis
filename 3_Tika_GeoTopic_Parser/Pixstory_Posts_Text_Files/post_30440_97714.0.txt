Non si ferma più la cavalcata di Monza nei playoff della Serie A di volley femminile. Dopo aver eliminato Novara in semifinale ribaltando il fattore campo nella decisiva gara-3, il Vero Volley ha espugnato il campo delle campionesse in carica di Conegliano in gara-1 della finale. La partita si è risolta al tie-break al termine di una lunga battaglia che al Palaverde di Treviso ha visto le ospiti andare in vantaggio per 1-0, poi subire la rimonta furiosa delle padrone di casa capaci di portarsi sul 2-1, e infine riscattarsi dominando il quarto set e vincendo il parziale decisivo per 15-13. La serie, che si disputerà al meglio delle 5 partite, si sposta ora in Lombardia per gara-2.