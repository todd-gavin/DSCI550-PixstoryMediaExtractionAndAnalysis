Per Mick Schumacher quest'annata non si può definire positiva. Anzi. Non solo i risultati sono venuti meno rispetto alle aspettative, ma ci si aggiunge una serie di incidenti che, in termini economici, stanno costando troppo alla Haas. Il team principal Gunther Steiner ha avuto un faccia a faccia con lui prima dell'inizio delle sessioni in pista sul tracciato di Baku. Di errori come quello di Montecarlo, è stato detto a Schumi jr, non possono più essercene.

"Non è possibile continuare in questo modo e Mick lo sa. Dopo Monaco abbiamo avuto una discussione, perché a un certo punto finiremo i pezzi e non potremo continuare a produrli. E poi, anche se si potessero spendere più soldi, non riusciremmo fisicamente a farlo. Quindi dobbiamo assicurarci che a Baku non succeda nulla", le parole di Gunther Steiner.

Cosa rischia Mick Schumacher quindi? Al momento sembra essere salvo da un possibile licenziamento, però tutte le premesse di inizio anno sembrano ormai solo un ricordo. Lui è sì pilota Haas, ma fa parte della scuderia Ferrari ed è il terzo pilota del Cavallino. I prolungamenti di contratto sia di Leclerc che di Sainz però lo allontanano dalla monoposto di Maranello e, complice quanto sta succedendo alla Haas, il rischio principale è che rischi di rimanere fuori dai giochi e, in modo pessimistico, di dover trovare posto in altre categorie.