Con il successo contro la Sampdoria, il Milan vola in testa alla classifica con 55 punti, scavalcando in un colpo solo Inter e Napoli. Per i tre punti è stato sufficiente un gol di Leão. 

Stefano Pioli ha commentato così a caldo la vittoria: "Dobbiamo nutrirci di questo entusiasmo della gente. Siamo stati bravi a creare l'ambiente giusto, è bene assorbire l'energia che ci danno i tifosi. Qualche pausa te la devi concedere, non si può giocare sempre a mille all'ora e oggi l'abbiamo gestita bene. Potevamo chiuderla prima, ma abbiamo completato una settimana positiva e importante. Nel primo tempo ci siamo accontentati di gestire troppo, nel secondo tempo abbiamo spinto e non abbiamo trovato le conclusioni giuste. Oggi devo dire che abbiamo lasciato quasi niente ai nostri avversari, vuol dire che la crescita sta arrivando a una buona definizione. Si respira un’aria positiva, con grande fiducia e convinzione. Sappiamo benissimo cosa poteva succedere con un risultato diverso nel derby. Sappiamo che non possiamo mollare nulla, anche perché per ora abbiamo ottenuto solo due punti in più rispetto all'annata passata. Cerchiamo di far crescere sempre il nostro livello".