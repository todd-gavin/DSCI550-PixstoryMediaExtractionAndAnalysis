Quando nel 2014 esplode il conflitto nel Donbass, Dmytro ‘Dima’ Keda è solo un piccolo appassionato dello Shakhtar Donetsk. Non sa che di lì a poco la sua vita cambierà radicalmente. I genitori perdono il lavoro, le ostilità non cessano, e per offrire al figlio un futuro migliore, la famiglia migra a Mariupol, nella parte di Ucraina libera dagli scontri – ancora per poco. Perché allo scoppio della guerra con la Russia, i Keda vivono nella parte est della città e sono esposti ai bombardamenti.

La fuga, allora, nel sottoscala del teatro cittadino, lasciato appena in tempo: esattamente un giorno prima che i missili lo radano al suolo. Mentre la guerra impazza, Dima e i suoi familiari riescono a lasciare il Paese, attraversando il confine polacco.

Intanto lo Shakhtar di De Zerbi, che di quella parte di Ucraina devastata dalle bombe è il principale rappresentante calcistico, organizza una serie di amichevoli di beneficenza in giro per l’Europa. Sulle maglie dei giocatori, al posto dei cognomi, ci sono i nomi delle città bombardate: Mariupol, Irpin, Kherson, Bucha, Kharkiv.

In occasione del match contro il Lechia Gdańsk, Dima riesce a realizzare il suo sogno: scendere in campo con la maglia della sua squadra del cuore. A recupero inoltrato e con il risultato fermo sul 2-2, il 12enne, che sostituisce Mudryk, viene lasciato libero dagli avversari di chiudere una serata memorabile realizzando il simbolico gol del 3-2.