Lunedì 1 agosto è diventato uno di quei giorni che i tifosi comaschi non dimenticheranno facilmente: Cesc Fàbregas non è più uno di quegli eroi che guardi in televisione e puoi soltanto sognare… «Aaah, se solo tifassi una big». Invece eccoci qui. 

Svincolatosi dal Monaco e dopo una stagione di inattività causata dai problemi fisici, si è presentato senza mezzi termini: «Sono qui per portare il Como in Serie A, questa società mi ha offerto un progetto a lungo termine dove potrò crescere anche fuori dal campo. Diventerò co-proprietario con l'obiettivo di andare il più in alto possibile. Ho la voglia di raggiungere traguardi sempre più importanti».

Al suo fianco, Dennis Frank Wise, amministratore unico del Club: «Resterà in società dopo i due anni da calciatore e sarà azionista». Il centrocampista spagnolo e il suo agente, Darren Dean, hanno acquistato delle quote societarie. Proprio il procuratore è stata una delle pedine fondamentali della trattativa, insieme alla moglie di Cesc. Come racconta Calcio&Finanza, si sono incastrate numerose caselle. A cominciare dalla durata dell’accordo: un biennale. Aspetto fondamentale che consente al Como di usufruire degli sgravi fiscali previsti dal Decreto Crescita, risparmiando così sullo stipendio lordo. Quel che è altrettanto certo, è che per usufruire delle agevolazioni – che altrimenti decadrebbero – il giocatore dovrà mantenere la residenza fiscale in Italia per i due anni previsti dal contratto. Secondo indiscrezioni questo tema sarebbe stato cruciale nel buon esito dell’operazione. Se così fosse, considerando che si tratta sempre di rumors, significa che Fabregas non guadagnerebbe meno di un milione lordo a stagione. Questa, infatti, è la soglia minima stabilita con l’emendamento al Decreto di maggio 2022, il quale prevede che «potrà godere del vantaggio fiscale solo chi ha contratti da un milione di euro in su (al lordo Irpef) e abbia compiuto almeno 20 anni».