Un calvario senza fine. Possiamo definire così le ultime stagioni della carriera di Marc Marquez: il pilota della Honda pluricampione del mondo di MotoGP, ha infatti di nuovo la vista “sdoppiata” dopo la rovinosa caduta nel warmup del GP Indonesia di domenica scorsa, in cui ha battuto la testa sull’asfalto. Un problema di cui il centauro spagnolo aveva già sofferto sul finire di 2021 dopo una caduta durante un allenamento con la moto da cross e dal quale era faticosamente guarito solo qualche settimana prima dell’inizio della stagione 2022. Adesso è proprio la carriera del ventottenne di Cervera a essere seriamente a rischio. “Durante il mio viaggio di ritorno verso la Spagna – ha scritto Marc sui social – ho iniziato a provare fastidio alla vista e i dottori mi hanno confermato che si tratta di un nuovo episodio di diplopia. Per fortuna, è meno grave dell’ultima volta, ma adesso è tempo di riposare e aspettare come si evolverà l’infortunio”. 

Foto: Instagram marcmarquez93