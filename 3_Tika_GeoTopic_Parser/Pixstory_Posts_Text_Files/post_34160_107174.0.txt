«Siamo più di una squadra», recita un post su Instagram del CSKA Sofia. Il club più titolato del calcio bulgaro ha dato il via a una splendida iniziativa a sostegno dei suoi tifosi ipovedenti o non vedenti. A partire dalla prossima stagione, sulla divisa da gioco comparirà una scritta - «One of us» - nell'alfabeto Braille, sistema di lettura e scrittura tattile a rilievo pensata ad hoc per le persone affette da questo tipo di disabilità. Chiunque abbia fra le mani la maglia del CSKA potrà leggere queste poche parole e sentirsi parte della famiglia calcistica dei Rossi.

La squadra capitolina, inoltre, ha annunciato una collaborazione con l'Unione dei ciechi in Bulgaria. Un gesto lodevole, con il quale il club tende la mano a chi lo sostiene nonostante le enormi difficoltà.