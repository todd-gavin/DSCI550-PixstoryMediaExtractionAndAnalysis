La Roma soffre clamorosamente con il Venezia fresco retrocesso e conclude l'ultima partita della stagione allo stadio Olimpico con un deludente pareggio 1-1. Sorpresa subito all'avvio con il gol di Okereke che porta in vantaggio i veneti dopo appena 51”. I giallorossi schiacciano il Venezia nella sua metà campo, tanto che a fine partita avranno collezionato ben 46 tiri, 4 legni e 20 calci d'angolo. Un dominio però sterile, tanto che il pareggio arriva solo al 76esimo con Shomurodov nonostante i lagunari siano costretti a giocare in 10 dal 32esimo per l'espulsione di Kiyine. La Roma sale così a quota 60 punti, prendendosi almeno momentaneamente il sesto posto davanti a Fiorentina e Atalanta che però devono ancora giocare.