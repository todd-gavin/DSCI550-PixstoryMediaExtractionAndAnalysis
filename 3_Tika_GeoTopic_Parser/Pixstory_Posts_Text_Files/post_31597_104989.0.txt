Anche quest'anno L’UNICEF Italia rinnova la sua collaborazione con Cartoons on the Bay, il Festival Internazionale dell’animazione televisiva, cinematografica e cross-mediale promosso dalla RAI e organizzato da Rai Com, giunto al 26° anno, che si tiene a Pescara dall' 1 al 5 giugno prossimo.
“L'UNICEF Italia da sempre è vicino al mondo del cinema e dei prodotti audiovisivi per bambini perchè sono potenti strumenti per parlare ai più piccoli dei loro diritti con un linguaggio semplice ed efficace. Ringraziamo Cartoons on the Bay e la RAI per questo spazio che da 26 anni mette al centro i bambini e i ragazzi, i loro diritti, le sfide che si trovano ad affrontare, i loro sogni e speranze” - ha dichiarato Carmela Pace, Presidente dell'UNICEF Italia.
L'UNICEF Italia, che patrocina la manifestazione, è presente al Festival in diversi momenti:
Le mattine del 31 maggio e del 1 giugno: organizzate speciali proiezioni dedicate agli studenti delle scuole di Pescara, che vedranno fra le altre la video di animazione “Ehi lo sai che hai dei Diritti?”, un cartone di circa 3 minuti sui diritti dell’infanzia. La Presidente dell’UNICEF Abruzzo, Manuela Persico, presenterà il video di animazione e ricorderà l'importanza della Convenzione sui diritti dell’infanzia e dell’adolescenza.
Il 2 giugno (h.16.15-16.45): il Portavoce dell’UNICEF Italia Andrea Iacomini partecipa insieme al regista Maurizio Forestieri al dibattito “UNICEF per il Sociale - La comunicazione ai bambini in tempo di emergenze” su come e con quali strumenti si possono comunicare ai ragazzi in tempo di emergenza, di guerra, di devastazioni ambientali. Modera: Marina Polla de Luca.
Il 4 giugno nel corso della cerimonia di premiazione Pulcinella Awards 2022, la Presidente dell'UNICEF Italia Carmela Pace consegnerà il Premio Speciale al Miglior Prodotto a Carattere Sociale 2022.