La tre giorni di test invernali della F1 sul Circuit de Catalunya di Barcellona si è chiusa oggi con il miglior tempo fatto segnare da Lewis Hamilton. Il pilota della Mercedes ha preceduto il compagno di squadra George Russell, terzo Sergio Perez su Red Bull.
I tempi hanno comunque un significato relativo in questa fase dove i team raccolgono soprattutto dati utili per lo sviluppo delle monoposto. La Ferrari ha completato un altro giorno senza problemi tecnici, facendo segnare buone prestazioni con gomme di mescola media. Diversi team hanno invece avuto inconvenienti: l'Alpine e l'Aston Martin hanno chiuso la giornata in anticipo dopo aver visto i propri motori andare in fiamme al mattino, mentre la Haas ha completato solo 9 giri a causa di una perdita di liquido. L'AlphaTauri non ha invece girato al pomeriggio dopo che in tarda mattinata Pierre Gasly ha sbattuto contro le barriere.
Nel pomeriggio i piloti hanno potuto provare le gomme da pioggia sulla pista bagnata artificialmente.
La F1 ha in programma una seconda sessione di test in Bahrain a metà marzo, subito prima del gran premio d'apertura della stagione 2022.