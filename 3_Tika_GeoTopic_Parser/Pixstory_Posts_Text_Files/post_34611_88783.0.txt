Lautaro Martinez è stato trovato positivo al Covid e salta la chiamata con la Nazionale dell'Argentina. Il tampone positivo è stato eseguito a poche ore dalla partenza e lo ha comunicato la stessa società nerazzurra con un comunicato: "FC Internazionale Milano comunica che Lautaro Martinez è risultato positivo al Covid-19 in seguito al test effettuato nella giornata di domenica prima della partenza per l’Argentina, dove sono in programma gli impegni con la propria nazionale".

L'attaccante è già in isolamento e, se il tampone dovesse risultare negativo in tempo, potrebbe tornare ad allenarsi in vista della partita di campionato contro la Juventus.

Con la Nazionale Lautaro Martinez avrebbe dovuto giocare due partite contro Venezuela ed Ecuador valide per le qualificazioni al prossimo Mondiale in Qatar.