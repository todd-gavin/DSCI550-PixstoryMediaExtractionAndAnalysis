I tre più papabili candidati al titolo mondiale 2022 saranno in prima fila domani nel Gran Premio della Catalunya! Sulla pista di Barcellona la pole position se la aggiudica Aleix Espargarò con l'Aprilia. Il pilota spagnolo ritocca il record del tracciato staccando di 31 millesimi "Pecco" Bagnaia con la Ducati. Terzo Fabio Quartararo, fresco di rinnovo con la Yamaha, che si ferma a 217 millesimi dalla pole. Manca solamente Enea Bastianini, che per un soffio ha mancato l'accesso alla Q2 e domani scatterà 14° dietro a Marco Bezzecchi (13°). In seconda fila scatteranno tre Ducati, con i ragazzi del team Pramac, Johann Zarco e Jorge Martin, che prendono a sandwich il sorpendente Fabio Di Giannantonio del Team Gresini Racing, che conferma uno step mentale e prestazionale dopo la pole del Mugello. Terza fila per Alex Rins con la Suzuki, Maverick Vinales con l'altra Aprilia, e Luca Marini con la Ducati del team Mooney VR46. Quarta fila, infine, per Pol Espargarò (Honda), Jack Miller (Ducati) e Takaaki Nakagami (Honda). Gli altri italiani: 18° Morbidelli, 19° Dovizioso e 22° Pirro.