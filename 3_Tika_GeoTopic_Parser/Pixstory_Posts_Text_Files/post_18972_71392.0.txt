Salvatore Caruso sarà il tennista che sostituirà Novak Djokovic sul tabellone dell'Australian Open. Con il numero uno fuori dai giochi, al termine di una vicenda burrascosa tra Covid e vaccino, non poteva rimanere un "buco" sul tabellone, e così è toccato proprio all'italiano di Avola diventare l "lucky loser" (tradotto il perdente fortunato). 

Il tennista siciliano attualmente occupa la 150esima posizione Atp, mentre il suo best ranking è 76esimo. In uno slam il miglior risultato è il raggiungimento del terzo turno (Roland Garros del 2019 e gli Us Open del 2020). Una bella occasione per poter tornare a giocare uno Slam e per il suo conto in banca: la sola partecipazione gli vale oltre 57mila euro, che diventerebbero 89mila se superasse il primo turno contro Miomir Kecmanovic.

"Per me è una grande chance. È un’occasione che non devo sprecare, perché giocare uno Slam non succede così spesso. Mi dispiace per tutto quello che è accaduto, sono dispiaciuto anche per Nole, ma darò tutto me stesso per andare avanti".