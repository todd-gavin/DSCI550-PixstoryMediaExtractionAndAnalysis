I tifosi della Lazio vogliono fortemente il ritorno in biancocelesti di Romagnoli, svincolato dopo l'esperienza al Milan. Il messaggio lo hanno fatto arrivare forte al presidente Lotito con uno striscione apposto ad Auronzo dove la squadra ha iniziato la preparazione. "La Lazio è da sempre il tuo primo amore: torna a casa con l'Aquila sul cuore... Romagnoli la Nord ti aspetta!".

Al momento però i tifosi devono aspettare perché la trattativa non sembra vicina all'essere conclusa. Le voci di mercato parlano di un accordo già raggiunto tra la società e il giocatore sulla base di un contratto di 5 anni (più un sesto opzionale) a 3,2 milioni di euro a stagione. L'ostacolo sarebbe, secondo alcuni giornali romani, la commissione richiesta dal procuratore del giocatore. Romagnoli al momento resta in attesa della Lazio, ma non gli mancano le alternative anche in Premier League.