Gli iconici video-corsi di aerobica terminavano con una frase diventata fonte motivazionale che faceva più o meno così: ”congratulazioni, dovresti essere fiero di te stesso, hai fatto un ottimo lavoro”.
Nessuno più di Jane Fonda dovrebbe sentirsi fiero e soddisfatto del proprio percorso, della propria carriera, ma a lei di guardare indietro non interessa minimamente. A 84 anni l’attrice, attivista ed icona diventa protagonista della campagna pubblicitaria di H&M per il lancio della nuova linea di athleisure.
“Ho passato gran parte della mia vita a far muovere le persone e sono stata naturalmente attratta dalla missione di H&M Move di creare movimento, mi è anche piaciuta l'idea di chiamare i capi 'movewear'. Per me l'obiettivo non è di essere più o meno atletici, ma di dare al proprio corpo il tipo di movimento di cui ha bisogno per rimanere in salute per prendersi cura di sé stessi”.
Fonda, che quarant’anni fa lanciava la sua prima cassetta, ha lo stesso fisico, entusiasmo e carisma.