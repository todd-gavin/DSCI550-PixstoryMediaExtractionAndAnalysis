Dopo la prima pole position in carriera arriva anche la prima vittoria per Carlos Sainz, che trionfa nel GP Gran Bretagna. La festa Ferrari è però rovinata dal quarto posto di Charles Leclerc, al comando fino al 39esimo giro, quando l'ingresso della Safety Car rimescola le carte: tutti i piloti delle prime posizioni entrano ai box per passare alle gomme morbide, tranne il monegasco che viene lasciato in pista con gomme dure. Alla ripartenza, nonostante una stoica difesa, Leclerc viene superato prima da Sainz, poi da Sergio Perez e Lewis Hamilton che completano il podio. Il pilota della Ferrari chiude quarto davanti a Fernando Alonso, recuperando pochi punti a Max Verstappen, solo settimo dopo essere stato rallentato da un problema al fondo della sua Red Bull. Dopo la bandiera a scacchi, tensione nel box Ferrari, con il team principal Mattia Binotto ripreso dalle telecamere mentre redarguisce Leclerc, apparso molto arrabbiato per la nuova vittoria sfumata. Al via, un incidente che ha coinvolto diverse vetture aveva fatto temere per la vita di Guanyu Zhou, la cui Alfa Romeo si è cappottata finendo contro le reti di protezione oltre la via di fuga di curva. Dopo attimi di terrore, sono arrivate le prime notizie positive sul cinese che, poche ore dopo, è stato dimesso dal centro medico senza conseguenze fisiche.