GP Belgio 2022, FP3: Red Bull mette le ali, Perez davanti a Verstappen

Le prove libere 3 consolidano le impressioni della seconda sessione di free practice del weekend di Spa: le 
Red Bull sembrano avere qualcosina in più, con Sergio Perez che stacca il miglior tempo in 1:45.047 rifilando 
137 millesimi al compagno di squadra Max Verstappen. Molto distanti gli inseguitori, capitanati da Carlos 
Sainz, terzo a quasi 8 decimi dalla vetta. Ancora peggio è andata a Charles Leclerc, 7° a un secondo da Checo 
e protagonista di un incidente - testacoda e toccatina sulle barriere all'esterno di curva 12, ma senza grosse 
conseguenze - nelle fasi finali della sessione. Alle spalle di Sainz, troviamo Lando Norris, con Fernando Alonso 
quinto, davanti a George Russell e al già citato Leclerc. Chiudono la top-10 Vettel, Ocon e Gasly, mentre Lewis 
Hamilton non va oltre il 12° tempo. La F1 torna in pista alle 16.00 di oggi, sabato 27 agosto, per le qualifiche 
numero 14 della stagione 2022.

Foto: Instagram @redbullracing