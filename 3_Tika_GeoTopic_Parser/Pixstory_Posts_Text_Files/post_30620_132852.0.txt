Dopo l'Australian Open, Novak Djokovic è costretto a rinunciare anche agli US Open. La causa è sempre la stessa, la sua opposizione a vaccinarsi contro il Covid-19. L'ingresso negli Stati Uniti non è permesso ai non vaccinati e l'eccezione per l'ex numero 1 del tennis mondiale richiesta da molti suoi tifosi non è stata concessa. Djokovic ha commentato su Twitter la notizia: "Purtroppo, questa volta non potrò viaggiare a New York per gli US Open. Grazie #NoleFam per i tuoi messaggi di amore e sostegno. In bocca al lupo ai miei compagni giocatori! Mi manterrò in buona forma e spirito positivo e aspetterò un'opportunità per competere di nuovo. A presto mondo del tennis!". Oltre al serbo, il torneo di New York ha perso anche Alexander Zverev. Il tedesco non è ancora pienamente recuperato dal grave infortunio alla caviglia patito al Roland Garros e ha quindi preferito rimandare il rientro sui campi.