La serie di 8 sconfitte consecutive che ha fatto piombare il Venezia in fondo alla classifica di serie A è costata la panchina a Paolo Zanetti. L'artefice della promozione dello scorso anno, che nella passata estate aveva firmato un contratto valido fino al 2025, è stato esonerato dalla società. Zanetti aveva portato i lagunari a conquistare 17 punti nel girone di andata, prima di imboccare una lunga crisi nella seconda parte di campionato, con soli 5 punti conquistati nel ritorno. La squadra è stata affidata ad Andrea Soncin, allenatore della primavera già membro dello staff di Zanetti dalla stagione 2020-21. L'esordio avverrà domenica, con la difficile trasferta di Torino sul campo della Juventus. Il Venezia si trova a 6 punti dalla zona salvezza, con una partita da recuperare.