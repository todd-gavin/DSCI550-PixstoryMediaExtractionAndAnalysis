Ancora una pole position per la Ferrari in questa stagione, ma ad ottenerla questa volta è Carlos Sainz. Lo spagnolo ha ottenuto il miglior tempo nelle qualifiche del GP Gran Bretagna, disputate sul bagnato e con un asfalto dalle condizioni molto cangianti. Proprio per questo motivo l'esito è stato in bilico fino agli ultimi secondi, con i piloti che miglioravano ripetutamente le loro prestazioni. Il ferrarista con il tempo di 1:40.983 ha beffato Max Verstappen, secondo per appena 72 millesimi e autore di un errore nel suo ultimo tentativo. Destino simile per Charles Leclerc, terzo dopo aver sbagliato nel suo ultimo giro lanciato. Accanto al monegasco partirà Sergio Perez con la seconda Red Bull. Terza fila tutta britannica con Lewis Hamilton, al volante di una Mercedes apparsa in crescita, e Lando Norris, mentre George Russell scatterà ottavo preceduto anche da Fernando Alonso. Ottimo risultato anche per Guanyu Zhou e Nicholas Latifi che hanno portato Alfa Romeo e Williams nella Q3. Domani semaforo verde alle 16 ora italiana.