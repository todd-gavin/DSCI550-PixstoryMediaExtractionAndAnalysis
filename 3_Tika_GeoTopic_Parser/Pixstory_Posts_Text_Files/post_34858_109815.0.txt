L'esordio da allenatore non è andato benissimo per Carlos Tevez. L'ex giocatore di Juventus e Boca Junior (solo per citarne un paio) da pochi giorni è l'allenatore del Rosario Central. La prima partita contro il Gimnasia La Plata non è andata come sperava e la sua squadra, nonostante abbia per lunghi tratti giocato meglio e creato diverse occasioni da gol, ha perso di misura per un gol segnato a dieci minuti dalla fine dal paraguaiano Ramon Sosa.

Tevez per rifarsi dovrà aspettare qualche giorno perché la prossima partita - contro l'Aldosivi (allenato da Martin Palermo) - è in programma il 5 luglio in trasferta.

"Mi prendo ogni responsabilità di questa sconfitta", ha detto Tevez al termine della partita, "Tuttavia, ho visto una squadra tonica, combattiva. Pensavo potessimo crollare nel corso del secondo tempo, invece abbiamo mantenuto le redini del match praticamente fino al 90'. La strada è quella giusta e continueremo a proporre con convinzione la nostra idea di calcio".