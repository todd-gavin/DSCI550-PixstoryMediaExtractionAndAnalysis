Secondo l'Istat, la crescita dell'inflazione è attesa proseguire nei prossimi mesi per poi attenuarsi, anche se con tempi e intensità ancora incerti. Sotto l’ipotesi che le pressioni al rialzo dei prezzi delle materie prime siano contenute e in presenza di una stabilizzazione delle quotazioni del petrolio e del cambio, nel prossimo anno l’inflazione è attesa in parziale decelerazione.
"Purtroppo tutti quelli, a cominciare dalla Bce, che avevano previsto un'inflazione destinata a scendere dopo pochi mesi, sono stati finora smentiti. Le tensioni sulle materie prime temiamo non siano destinate a rientrare nel breve periodo e anche la stabilizzazione del petrolio, se l'Opec+ non deciderà di aumentare la produzione in modo permanente e non una tantum, difficilmente potrà verificarsi" afferma Massimiliano Dona, presidente dell'Unione Nazionale Consumatori.
"I dati certi sono quelli passati che oggi l'Istat ci ricorda: tra gennaio e marzo i consumi finali hanno segnato una flessione congiunturale, la spesa delle famiglie sul territorio economico ha registrato una diminuzione dello 0,9%, la spesa delle famiglie residenti è scesa dello 0,8%. In un solo trimestre, la spesa dei residenti, in valori concatenati, è diminuita di oltre 2 miliardi (2 mld e 85 mln), da 252.446 a 250.361 milioni. Se i consumi continueranno a calare con questo ritmo si finirà in recessione" conclude Dona.