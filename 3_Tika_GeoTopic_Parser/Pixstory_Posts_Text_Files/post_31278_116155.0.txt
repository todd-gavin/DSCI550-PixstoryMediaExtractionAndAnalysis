Mancano pochi giorni a IL CONCERTOZZO, la festa di fine sfiga che si terrà dopodomani, sabato 16 luglio, all’Arena Fiera Bergamo, a coronamento del progetto #insiemeperlamusica di ELIO E LE STORIE TESE, TRIO MEDUSA e CESVI. L’appuntamento che celebra la ripresa della musica live, auspicato dal Trio Medusa fin dalla primavera 2020, è sold out!   
Ci saranno un palco principale e due totem Open Stage, ovvero due speciali postazioni musicali caratterizzate da due totem tecnologici con mixer interno a 6 canali e sensori IoT, prenotabili con un’App. Il 16 luglio si preannuncia così una grande festa, un pomeriggio e una serata di musica e intrattenimento con il concerto speciale di Elio e le Storie Tese!
L’evento sarà in diretta dalle ore 21.00 su Radio Deejay, con il commento e la partecipazione del Trio Medusa. Dallo studio allestito per l’occasione, Gabriele, Giorgio e Furio seguiranno da vicino il concerto, raccontandolo a tutti coloro che non sono riusciti ad assicurarsi il biglietto e che potranno ascoltarlo solo grazie alla diretta radiofonica sulle frequenze di Deejay. Inoltre il Trio non mancherà di raggiungere la band sul palco per alcune incursioni dal vivo nel proprio stile inconfondibile.