Il Cagliari cambia allenatore a tre giornate dal termine del campionato. Esonerato Walter Mazzarri, che aveva preso in mano la squadra dopo sole tre giornate sostituendo Leonardo Semplici che aveva ottenuto un solo punto e due sconfitte. Al posto dell’ex allenatore di Napoli, Inter e Torino subentra l’attuale mister della Primavera, nonché ex giocatore proprio del Cagliari, Alessandro Agostini che nel week end sei era assicurato i playoff di categoria. 

L’annata di Mazzarri e del Cagliari è stata molto altalenante e ora c’è il rischio che la stagione si chiuda nel peggiore dei modi, con la retrocessione. I punti dal terzultimo posto occupato dalla Salernitana sono solamente due, ma i campani potrebbero superare il Cagliari nel recupero contro il Venezia. Nel week end la partita più delicata di tutta la stagione, proprio contro la Salernitana in trasferta.

Dopo un girone d’andata pessimo con soli 10 punti fatti, quello di ritorno è iniziato bene con le vittorie esterne con Torino e Atalanta. Ma il cammino è tornato a essere impervio e sono arrivate 7 sconfitte nelle ultime 8 partite. Per dare uno scossone e provare a salvarsi, il presidente Tommaso Giulini ha scelto di esonerare Mazzarri.