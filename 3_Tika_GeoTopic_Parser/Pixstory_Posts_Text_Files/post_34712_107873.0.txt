Come successo all'inizio dell'Europeo, quando l'Ungheria è arrivata a cinque minuti da una incredibile qualificazione nel girone con Germania, Portogallo e Francia, l'italiano Marco Rossi, ct della Nazionale ungherese, sta ricevendo complimenti da ogni parte d'Europa, Italia compresa. Ma a tutto questo c'è un grosso "ma". Se infatti l'Ungheria è prima nel suo girone di Nations League, davanti a Germania, Italia e Inghilterra, lui continua a non essere considerato come un vero e proprio allenatore nel Bel paese. Nel senso che nessuno lo ha mai chiamato oltre la serie C. Né prima né ora.

Lo ha confessato lui stesso in un'intervista al Corriere della Sera. "Non sono andato oltre la C in panchina in Italia, sono stato costretto a emigrare ed è arrivata la svolta. Forse il mio limite è che dico ciò che penso", ha detto, aggiungendo, "Dopo il 4-0 all'Inghilterra tanti complimenti, ma per me mai nessuna offerta. Stavo per mollare, poi l'Ungheria mi ha adottato".

L'Ungheria ha un passato molto glorioso nel calcio. È stata, sino agli anni Settanta, una delle rappresentative più valide e temute. Non è mai riuscita a vincere un Mondiale, ma in 9 partecipazioni è arrivata due volte seconda. E dopo il poker rifilato all'Inghilterra in Nations League "cè stata grandissima euforia, superiore forse a quella dell’Europeo dove siamo arrivati a 5 minuti dalla qualificazione nel girone di Germania, Portogallo e Francia. L’Ungheria vive di calcio, ma in larga parte nessuno ha vissuto i fasti che furono. Per questo c’è grande orgoglio".