Venti di guerra scuotono il mondo della Formula 1 (e, ovviamente, non solo). Così, mentre a Barcellona va in scena il secondo giorno di test collettivi in preparazione della stagione 2022, alcuni piloti hanno espresso un pensiero sulla crisi in Ucraina, invasa nella notte dalle forze armate russe per volere di Vladimir Putin. Un pensiero non troppo disinteressato, visto che in teoria il circus dovrebbe fare tappa in Russia per il GP a Sochi, programmato nel prossimo mese di settembre, dopo la chiusura del ciclo di gare europee a Monza. A tenere banco è quindi l’ipotesi di un boicottaggio della gara, lanciata in conferenza stampa dal quattro volte campione del mondo Sebastian Vettel: “Stamattina ho letto la notizia e sono rimasto scioccato. È orribile 
vedere cosa sta succedendo in Ucraina, delle persone moriranno a causa di una questione stupida e di un leader folle. Sicuramente ne parleremo con gli altri piloti, perché sin da subito ho pensato che avremmo corso a Sochi il 25 settembre. Io, però, la mia decisione l’ho già presa. Penso che non dovremmo andare, anzi io di sicuro non andrò”. Intanto i vertici della Formula 1 hanno spiegato di monitorare la situazione. 

Foto: Instagram astonmartinf1