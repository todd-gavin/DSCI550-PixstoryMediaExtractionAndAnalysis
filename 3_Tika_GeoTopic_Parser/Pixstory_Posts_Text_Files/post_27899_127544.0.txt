Il primo dei due ePrix di Seoul potrebbe essere stato l’ultimo (almeno per il momento) per Antonio Giovinazzi in Formula E. Il dolore al pollice rimediato in seguito all’incidente con Da Costa ha infatti spinto il pilota pugliese a saltare gara-2 per motivi precauzionali, lasciando il sedile alla giovane riserva Sacha Fenestraz. Non 
certo un buon modo per concludere una stagione estremamente complessa, in cui l’ex Alfa Romeo F1 ha conquistato il poco invidiabile record di maggior numero di gare – 15, in precedenza il primato apparteneva al cinese Ma Qing Hua – senza riuscire a ottenere punti nella categoria elettrica. Ad alimentare le voci di un 
addio sembrerebbero proprio le parole dello stesso Giovinazzi, che ha pubblicato un post sui propri canali social che sembra un commiato, al team ma anche alla stessa categoria elettrica con cui l’amore non è mai sbocciato: “Ringrazio Dragon Penske Autosport e la Formula E per questa opportunità, oltre che tutti i miei sponsor, che assieme a me vivono le mie avventure. Soltanto una cosa rende impossibile un sogno, la paura di mettersi in gioco sempre e comunque”. 

Foto: Instagram antoniogiovinazzi99