Goran Pandev lascia la serie A quando aveva nel mirino le 500 presenze nel massimo campionato italiano, passato dal Genoa al Parma, in serie B, con gli ultimi fuochi del mercato invernale. Il 38enne macedone si ferma dunque al 19° posto assoluto della classifica delle presenze in serie A, era terzo tra i calciatori in attività alle spalle dello sloveno Samir Handanovic (537 presenze), portiere dell'Inter, e di Fabio Quagliarella (520), attaccante della Sampdoria. Il suo posto viene preso da Andrea Consigli, portiere del Sassuolo a quota 425. Solo quarto tra i giocatori in attività, il difensore della Juventus e capitano dell'Italia Giorgio Chiellini, con 421, davanti ad Antonio Candreva (419) e Leonardo Bonucci (406). Irragiungibile in testa alla classifica assoluta c'è Gigi Buffon con 657 presenze tra Parma e Juventus. Il portiere italiano precede tre "bandiere", una categoria in via d'estinzione nel calcio moderno, ossia il difensore Paolo Maldini, 647 partite tutte con il Milan, l'attaccante della Roma, Francesco Totti, con 619, e il difensore dell'Inter Javier Zanetti a 615.