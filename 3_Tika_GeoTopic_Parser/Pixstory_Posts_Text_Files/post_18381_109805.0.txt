Oggi gioca nell'Inter Miami, ma il suo nome è legato a un passato prima in Spagna con il Real Madrid con cui ha fatto poco, molto di più ha fatto e vinto in Italia con il Napoli prima e con la Juventus poi. Gonzalo Higuain ha parlato delle sue esperienze a TyC Sport, raccontando anche il suo trasferimento dalla Campania al capoluogo piemontese, un gesto non digerito dalla tifoseria napoletana che lo aveva eletto a idolo assoluto dopo i 36 gol in campionato e lo scudetto.

L'addio al Napoli è stato difficile, ha raccontato Higuain: "È stato molto difficile per me prendere quella decisione, perché sapevo tutto ciò che avrebbe comportato, ma non ho mai avuto dubbi. Avevo amore e felicità, non avevo motivi per non andare", però nell'anno del record delle 36 reti in campionato è successo qualcosa: "Avevo segnato 36 gol, avevamo una squadra fortissima che giocava benissimo a calcio, ma non riuscivamo a vincere lo Scudetto. Ho percepito una strana sensazione nel mio corpo, cos'altro avrei potuto fare?".

Il passaggio alla Juventus non è stato preso bene dai suoi ex tifosi: "Mi hanno pagato 94 milioni di euro, è stato un onore. E poi ho avuto la possibilità di giocare la finale di Champions al primo anno, l'unica della mia carriera. La reazione dei tifosi del Napoli? Nella vita il male torna tutto indietro… Ho subito insulti e tanto odio dai tifosi del Napoli, ma poi in 8 partite ho fatto 6 gol contro di loro".