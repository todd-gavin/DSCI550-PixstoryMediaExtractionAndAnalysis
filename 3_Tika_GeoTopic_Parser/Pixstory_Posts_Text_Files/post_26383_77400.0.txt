The Row è forse il marchio più interessante in circolazione, al di là degli splendidi vestiti è la storia dietro la loro creazione a far sì che resti sempre sulle bocche degli appassionati di moda.
Dietro all’ormai decennale brand ci sono le due ex fidanzatine d’America, le bambine con cui la mia generazione è cresciuta ridende: le gemelle Olsen.
Mary-Kate e Ashley Olsen hanno abbandonato la carriera cinematografica da ormai 15 anni, hanno studiato a lungo e poi dieci anni fa hanno lanciato il loro marchio. Un nome anonimo, niente logo, cognome e informazioni che potessero ricondurre a loro.
I vestiti devono parlare, non chi li disegna.
Hanno preso ispirazione dai grandi minimalisti come Calvin Klein e Jil Sander da quella che possiamo considerare la loro madre putativa: Phoebe Philo.
Linee pulitissime, vestibilità oversized, una palette neutra molto ristretta, materiale lussuosissimi, alta qualità e prezzi proibitivi.
È questa la concezione di lusso estremamente europea che le gemelle hanno fatto parte integrante dell’heritage del loro brand.
Per questa collezione, l’Autunno/Inverno 2022 hanno ampliato leggermente i codici tradizionali: vediamo del colore (solitamente faceva apparizione solo l’azzurro), scarpe da ginnastica e una maggior attenzione all’eleganza casual. Bellissimi completi oversized, maglioni baggy e camicie da abbinare a uno o più gilet. 
Lo styling è perfetto, quella perfetta combinazione di minimal snob che ti fa desiderare ogni capo fotografato.
Una collezione forse più facilmente comprensibile e commerciale rispetto alle precedenti visto anche il calo di vendite post-pandemia che speriamo possa far risollevare il brand, ormai l’unico in circolazione a raccontare un eleganza sobria ed effortless.