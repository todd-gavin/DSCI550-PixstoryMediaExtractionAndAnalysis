Archiviato il doloroso ritiro dai Mondiali di atletica di Eugene (USA), Marcell Jacobs deve giocoforza pensare già al prossimo obiettivo che, nella fattispecie, sarà il campionato europeo di Monaco di Baviera in programma dal 15 al 21 agosto. Su quanto successo negli States, con il dolore all'adduttore che gli ha impedito di correre in semifinale, ha parlato all'Ansa il suo allenatore Paolo Camossi: "Non è stato facile, fino all’ultimo secondo abbiamo valutato il da farsi. Prima dei Mondiali abbiamo lavorato bene, i dolori erano andati via, ma sapevamo che l’incognita sarebbe stata l’alta intensità". 

In batteria Jacobs aveva già avvertito una fitta all'adduttore e non era riuscito a correre come avrebbe voluto. Inutile la fisioterapia a far sparire il dolore, come dimostrato dall'ecografia a cui si è sottoposto. "L’ecografia ha manifestato una contrattura e sappiamo che compromettere l’adduttore vorrebbe dire finire la stagione", ha detto ancora Camossi.

Visti i numerosi infortuni post medaglia d'oro, qualcuno già parla di Jacobs come di una meteora. Ma il suo coach non ci sta: "Marcell tornerà a mettere dietro tanta gente. Jacobs oramai è una realtà dello sprint mondiale. La finale di Eugene dice che con lui in pista non ci sarebbe stata la tripletta americana. Siamo ottimisti per gli Europei, abbiamo un mese per essere pronti".