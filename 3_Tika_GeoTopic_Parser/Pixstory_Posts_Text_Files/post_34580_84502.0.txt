Alla fine Fifa e Uefa hanno deciso all'unisono che la Russia non parteciperà agli spareggi per i prossimi Mondiali in Qatar e le squadre russe sono escluse dalle competizioni internazionali. Il comunicato è arrivato a poche ore dal primo approccio in cui il massimo organo del calcio aveva detto di non voler escludere nessuno, ma che si sarebbe giocato in campo neutro, senza nome della nazione, senza bandiera e senza tifosi. Misure giudicate troppo morbide da Polonia, Repubblica Ceca e Svezia in primis, le tre che avrebbero affrontato proprio la Russia per giocarsi un posto al campionato del Mondo. Così Fifa e Uefa hanno optato per un inasprimento e per l'esclusione.

Questo il comunicato diramato:

"A seguito delle decisioni iniziali adottate dal Consiglio della FIFA e dal Comitato Esecutivo della UEFA, che prevedevano l'adozione di misure aggiuntive, la FIFA e la UEFA oggi hanno deciso insieme che tutte le squadre russe, siano esse rappresentative nazionali o squadre di club, saranno sospese dalla partecipazione alle Competizioni FIFA e UEFA fino a nuovo avviso. Il calcio è pienamente unito e in piena solidarietà con tutte le persone colpite in Ucraina. Entrambi i Presidenti sperano che la situazione in Ucraina migliori in modo significativo e rapido in modo che il calcio possa nuovamente essere un vettore di unità e pace tra i popoli"