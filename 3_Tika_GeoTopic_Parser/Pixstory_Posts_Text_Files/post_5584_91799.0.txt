चित्रकूट जिले का बरगढ़ घाटी अभी भी होली मना रहा है. चारो तरफ पलाश के पेड़ो में टेसू के फूल लगे हुए है जिसको दूर से देखके लगता है कि जंगल में शोला भड़क रहे है. बसंत ऋतु के शुरू हो जाने पर पलाश के पेड़ों में टेसू के गुच्छे-गुच्छे निकल आते है जिससे बंजर ज़मीन में केसरी रंग लग जाता है. इन्ही के फूलों से तो होली के रंग बनते है. गर्मी के पूरे मौसम में इस इलाके का ज़मीन टेसू की केसरी चादर ओढ़कर रहता है - नीले-नीले आसमान के नीचे सुनेहरा ज़मीन। 

यहाँ टेसू के पेड़ को पलाश या छूल या छिवल कहते है. छिवल के पेड़ की ख़ासियत ही है की इसके फायदे अनेक है. छिवल के पत्तों से हम पत्तल बनाते है जिसमे खाना परोसा जाता है. इसके दोने भी बनते है जिसमे चाट मिठाई आदि का सेवन किया जाता है. ऐसा भी माना जाता है कि इस पेड़ की जड़ कई बिमारियों में काम आती है. बचपन में तो हमें खसरा या चेचक जैसी बीमारी से बचाने के लिए इन फूलों के भिगोये हुए पानी में नहलाया जाता था. 

लेकिन हमें तो टेसू के फूलों का शरबत सबसे ज़्यादा पसंद है. यहाँ के लोग तो इन फूलों को तोड़-तोड़कर सुखाकर मार्किट में 30-40 रुपये प्रति किलो के दाम पर बेचते है क्यूंकि टेसू का शरबत गर्मी के मौसम में तन को ठंडा रखता है. 

टेसू का शरबत हम कुछ इस तरह बनाते है : 

टेसू के फूलों को पहले सूखा लीजिये. ताज़े फूलों का शरबत भी बनाया जाता है लेकिन वो टेस्ट में थोड़ा कड़वा होता है. 
सूखे फूलों को पानी में डालकर रंग उतर लीजिये. फिर पानी को छान लीजिये जिससे फूल हट जाए. उसमे चीनी या मिश्री मिला ले. चाहे तो पुदीना के कुछ ताज़े पत्ते भी डाल सकते है. और बर्फ के एक-दो गोले भी. अब गिलास भर एक बारी में पी जाइये ! गर्मी में तापमान बढ़ता रहेगा लेकिन आपका शरीर होगा ठंडा-ठंडा कूल-कूल :-)