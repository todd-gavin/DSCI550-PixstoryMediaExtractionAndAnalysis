Impresa di Andrea Cinciarini nel match disputato ieri tra UnaHotels Reggio Emilia e NutriBullet Treviso. Il play degli emiliani ha chiuso la partita con 12 punti, 10 assist e 11 rimbalzi, risultando così il primo italiano a realizzare una tripla doppia in un match della nostra Serie A di basket.
Cinciarini, rientrato a Reggio Emilia dopo 6 anni all'Olimpia Milano, ha realizzato questa impresa statistica restando in campo 38'. L'exploit si inserisce all'interno di una stagione dove il quasi 36enne sta tenendo medie di assoluto rilievo: 9,2 punti, 9,1 assist e 3,1 rimbalzi a partita.
Reggio Emilia ha vinto per 67-62 questo importante scontro diretto per un posto in zona playoff, rendendo ancora più preziosa l'impresa di Cinciarini.