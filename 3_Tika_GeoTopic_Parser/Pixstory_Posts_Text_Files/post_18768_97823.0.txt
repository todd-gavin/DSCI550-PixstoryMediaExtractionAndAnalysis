La sconfitta con il Verona complica terribilmente la corsa alla salvezza per il Cagliari. Da ieri sera il mister Walter Mazzarri è sul banco degli imputati e la sua panchina in queste ore potrebbe saltare. I soli 3 punti di distanza dal terzultimo posto occupato dalla Salernitana - che però ha due partite in meno - mettono ansia alla squadra sarda che nelle ultime cinque partite ne ha perse quattro.

Serve una scossa all'ambiente dopo che è fallito anche il tentativo del ritiro. Quello che si chiedono dai vertici societari è se possa essere utile cambiare allenatore a tre partite dal termine della stagione, se questo potrebbe essere la cosa migliore da fare o se concludere l'annata con Mazzarri.

In realtà ci sarebbe una soluzione che non sconvolgerebbe del tutto la squadra. Leonardo Semplici è ancora sotto contratto dopo l'esonero avvenuto dopo appena tre giornate di campionato, quindi potrebbe essere una carta da valutare. In alternativa ci sarebbe anche l'allenatore della Primavera Alessandro Agostini, ma in questo momento è impegnato con la sua squadra nei playoff di categoria e il Cagliari Primavera non era mai andato così avanti.