“La Canavesana” riporta alla memoria figure mitiche, come lo spazzacamino valdostano Maurice Garin di Arvier, soprannominato "Le Petit Ramoneur", che fu il primo italiano (ma naturalizzato francese) a imporsi in una classica del Nord, la Guingamp-Morlaix-Guingamp del 1895, dominando poi il Tour nel 1903. Ma alla “Canavesana” si rievocano anche l’alessandrino Costante Girardengo, l’astigiano Giovanni Gerbi e i grandi campioni locali, come Giovanni Brunero, Riccardo Filippi e Franco Balmamion, quest’ultimo sempre presente con la sua esperienza, la sua saggezza e i suoi interessanti aneddoti nei grandi eventi ciclistici italiani e piemontesi in particolare.

La manifestazione vivrà il suo prologo sabato 11 giugno, con il ritrovo alle 14 all’Ivrea Tennis Academy di via Cigliano 9 ad Albiano d’Ivrea per la pedalata enogastronomica “Bellezze in Bicicletta. Aspettando... la Canavesana”, di circa 25 km con biciclette d’epoca e abbigliamento vintage. Il ristoro con degustazione è in programma al Lido di Anzasco, sul Lago di Viverone. Il rientro è previsto per le 18,30, in tempo per un aperitivo all’Ivrea Tennis Academy di Albiano. La quota di partecipazione è di 15 euro per gli adulti e 8 euro per i bambini fino a 12 anni, con prenotazione obbligatoria entro lunedì 6 giugno al Team Fuori Onda Bike di corso Vittorio Emanuele 46 ad Albiano d’Ivrea, telefono 347-2564008. La cena “Canavesana” ad Albiano d’Ivrea è in programma alle 20. La quota di partecipazione è di 25 euro per gli iscritti alla Canavesana d’epoca e 30 per gli accompagnatori. Domenica 12 giugno gli appassionati si ritroveranno a partire dalle 7,30 al castello vescovile di Albiano d’Ivrea, accessibile solo a piedi o in bicicletta. Le auto dovranno essere parcheggiate al centro sportivo comunale, in piazza Assone o nel parcheggio del cimitero. La partenza è fissata per le 9. I primi 15 km, sino al secondo ristoro, saranno ad andatura compatta; a seguire l’andatura sarà libera. All’arrivo, al castello vescovile, è in programma un pasta party a cura della Pro Loco di Albiano d’Ivrea. Le premiazioni dei partecipanti si terranno alle 14,30. La Canavesana d’epoca è inserita nel circuito del Giro d’Italia d’epoca 2022.