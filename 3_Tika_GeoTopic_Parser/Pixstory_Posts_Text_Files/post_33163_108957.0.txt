Altre due medaglie si aggiungono al medagliere dell'Italia ai mondiali di Budapest 2022. Nella Duna Arena, sfugge per appena 3 millesimi l'oro nei 50 rana a Niccolò Martinenghi, beffato dall'americano Fink, medaglia d'argento che va comunque ad aggiungersi a quella di bronzo conquistata dall'Italia di nuoto artistico nel tecnico a squadre. Tornando al nuoto, la serata non si era aperta ben con il quarto posto di Gregorio Paltrinieri negli 800 stile libero, beffato allo sprint da Finke, Wellbrock e Romanchuk con Detti sesto. Poi era proseguita con la qualificazione nella finale dei 100 stile libere di Alessandro Miressi, che coglie il settimo tempo pur non essendo al top della forma (eliminato invece Zazzeri nonostante il personale di 47.96). Niente da fare anche per Silvia Scalia nei 50 dorso, eliminata allo spareggio (e quindi nona) nonostante il record italiano in 27.65. Nelle altre finali di giornata settimo posto per Alberto Razzetti nei 200 farfalla (poi, poco dopo, chiamato alla fatica nelle semifinali dei 200 misti Razzo è rimasto fuori per appena un decimo) dove è stato stabilito il record del mondo dall'ungherese Milak in 1.50.73 e quinta l'Italia nella 4x100 mista mista vinta dagli USA. Nella pallanuoto, infine, ieri il setteros aveva esordito pareggiando 7-7 con il Canada, oggi il Settebello ha asfaltato 22-4 il Sud Africa.