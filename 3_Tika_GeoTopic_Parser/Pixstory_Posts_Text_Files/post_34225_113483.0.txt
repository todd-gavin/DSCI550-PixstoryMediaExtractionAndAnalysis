A distanza di pochi giorni dall’ufficialità di Chiellini, il Los Angeles FC ha annunciato l’arrivo anche di Gareth Bale. Il gallese lascia così il Real Madrid, dopo alcune stagioni turbolente. 

Rimasto sempre più ai margini della squadra, quest’anno il gallese ha raggiunto l’apice - si fa per dire: 7 presenze e un solo gol con i Blancos. 

Il 30 giugno scadrà ufficialmente il suo contratto col Real: un accordo da 33,7 milioni di euro all’anno, che ha fatto di lui il 3° calciatore più pagato al mondo in questa stagione, come riportato da Marca. 

Ora la nuova avventura in MLS, con una differenza chiave: nessun contratto faraonico. Anzi, Bale non rientrerà neanche tra i 10 calciatori più pagati del campionato. Le cifre del contratto annuale firmato con il Los Angeles FC non raggiungono neanche i 2 milioni di euro (1,5). Ma per quale motivo Bale ha accettato una proposta così ‘esigua’?

Il motivo è presto detto: nell’accordo tra il gallese e la società americana è stata inserita l’opzione per un rinnovo di altri 18 mesi, che gli permetterà di guadagnare di più. Ma ad oggi, Bale non è stato aggregato dal Los Angeles FC col ruolo di ‘Designated Player’. Che cosa significa?

Aggiornata nel 2021, la ‘Designated Player Rule’, conosciuta anche come ‘Beckham Rule’ dal 2007 - anno in cui l’ex Real Madrid si trasferì ai Los Angeles Galaxy -  è una deroga al tetto salariale imposto in MLS (4,9 mln di dollari). Questa norma consente ad ogni società di ingaggiare 3 calciatori considerati fuori dal salary cap. 

L’obiettivo è quello di riuscire a portare negli USA calciatori sempre più forti e aumentare la competitività del campionato e dei club americani sul calciomercato internazionale.

Crediti foto: twitter Los Angeles FC