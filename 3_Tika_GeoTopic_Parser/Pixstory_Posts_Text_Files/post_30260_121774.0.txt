Il mondo della NBA sta cercando di metabolizzare la scomparsa di Bill Russell, uno dei giocatori più importanti nella storia della lega di pallacanestro americana, morto domenica all'età di 88 anni. Russell non è stato solo una bandiera dei Boston Celtics, ma anche un personaggio che ha fatto molto per combattere le discriminazioni razziali in una società che ai tempi era ancora molto chiusa su questo argomento. La grandezza dell'ex centro - vincitore di 11 titoli in 13 stagioni - è sintetizzabile nella proposta avanzata da Magic Johnson, a sua volta una bandiera dei grandi rivali dei Los Angeles Lakers, il quale su Twitter ha scritto: "Il commissioner Adam Silver dovrebbe ritirare la maglia numero 6 da tutte le squadre, in onore dell'eredità di Bill Russell". Il ritiro di un numero da un'intera lega professionistica americana è una vera rarità: mai accaduto nella NBA, una decisione simile è stata presa solo dalla MLB con il 42 di Jackie Robinson e dalla NHL con il 99 di Wayne Gretzky. Curiosamente, attualmente il numero 6 è indossato dal giocatore simbolo della NBA contemporanea, LeBron James.