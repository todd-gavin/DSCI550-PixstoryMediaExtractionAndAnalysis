Zlatan Ibrahimovic questa mattina è stato operato al ginocchio sinistro. L'operazione, programmata da tempo, è stata comunicata dal Milan stesso: "AC Milan comunica che nella giornata odierna, Zlatan Ibrahimović è stato operato al ginocchio sinistro dal Dr Bertrand Sonnery-Cottet, alla presenza del Responsabile Sanitario del Club Stefano Mazzoni, presso l'Hôpital Jean Mermoz di Lione". 

Il club conferma come "l'artroscopia era programmata da tempo per risolvere definitivamente l'instabilità dell'articolazione attraverso la ricostruzione del legamento crociato anteriore, con rinforzo laterale e riparazione meniscale".

L'intervento è perfettamente riuscito. Ibra dovrà ora stare fermo per 7-8 mesi, quindi salterebbe l'inizio della prossima stagione e starebbe fuori almeno fino a Natale quando anagraficamente avrà 41 anni. L'operazione dunque potrebbe incidere sulla sua volontà di continuare a giocare o se ritirarsi.