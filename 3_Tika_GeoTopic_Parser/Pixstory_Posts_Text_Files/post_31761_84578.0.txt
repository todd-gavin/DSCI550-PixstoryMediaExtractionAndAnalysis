Dal 22 Gennaio 2022 al 12 Giugno 2022, a Brescia (precisamente al Palazzo Martinengo, Via dei Musei 30) ogni mercoledì, giovedì e venerdì dalle 9.00 alle 17.00 e sabato, domenica e festivi dalle 10.00 alle 20.00, si tiene la mostra ‘Donne nell’arte, da Tiziano a Boldini’, a cura di Davide Dotti.

Io purtroppo non ho ancora avuto l’occasione di visitarla, ma dalla descrizione e dalle recensioni ricevute deve essere davvero un’esposizione meravigliosa. La mostra documenta quanto la rappresentazione dell’universo femminile abbia giocato un ruolo determinante nella storia dell’arte italiana lungo un periodo di quattro secoli, dal Rinascimento al Barocco, fino alla Belle Époque. 

La mostra, curata appunto da Davide Dotti ed organizzata dall’Associazione Amici di Palazzo Martinengo, col patrocinio della Provincia di Brescia, del Comune di Brescia e della Fondazione Provincia di Brescia Eventi, in partnership con Fondazione Marcegaglia onlus, presenta oltre 90 capolavori di artisti quali Tiziano, Guercino, Pitocchetto, Appiani, Hayez, Corcos, Zandomeneghi e Boldini che, con le loro opere, hanno saputo rappresentare la personalità, la raffinatezza, il carattere, la sensualità e le più sottili sfumature dell'emisfero femminile, ponendo particolare attenzione alla moda, alle acconciature e agli accessori tipici di ogni epoca e contesto geografico.
L’Associazione Amici di Palazzo Martinengo devolverà l’1% del ricavato della biglietteria a Fondazione AIRC per la ricerca sul cancro con l’obiettivo di sostenere la migliore ricerca per la prevenzione, la diagnosi e la cura dei tumori femminili.  
L’esposizione è il sesto appuntamento espositivo dell’Associazione Amici di Palazzo Martinengo che fa seguito ai successi di pubblico e di critica ottenuti con le rassegne Il Cibo nell'Arte dal Seicento a Warhol (2015), Lo Splendore di Venezia. Canaletto, Bellotto, Guardi e i vedutisti dell'Ottocento (2016), Da Hayez a Boldini. Anime e volti della pittura italiana dell'Ottocento (2017) e Picasso, De Chirico, Morandi. Cento capolavori dalle collezioni private bresciane (2018), Gli animali nell’arte dal Rinascimento a Ceruti (2019), visitate da oltre 250.000 persone.
Il costo del biglietto è di soli 12 euro, ma sono previste una serie di agevolazioni per varie categorie. Tutte le informazioni si trovano sul sito ufficiale http://www.donnenellarte.it, compresi eventuali contatti per ulteriori informazioni.