Chi l’ha detto che le stelle si vedono solo d’estate? A Milano ci sono tutto l’anno, basta andare al Planetario. Si tratta di un luogo già di per se’ di grande fascino, costruito nel 1930 su progetto dell'architetto Piero Portaluppi all’interno dei giardini di Porta Venezia, oggi dedicati al giornalista Indro Montanelli.
L’edificio, ufficialmente Civico planetario "Ulrico Hoepli", ha una grande cupola ed e’ attrezzato al suo interno con uno strumento chiamato anch'esso planetario, che proietta e rappresenta l'immagine degli astri e i loro movimenti sulla volta celeste. 
Oggi il Planetario di Milano è il più grande esistente in Italia e quello con l'attività più intensa calcolata in oltre 100.000 presenze all'anno. Nei suoi oltre settant'anni di storia è stato visitato da un pubblico complessivo valutabile in circa 5 milioni di persone.