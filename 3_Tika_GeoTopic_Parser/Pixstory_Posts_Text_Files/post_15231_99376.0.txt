AC Milan International Academy sbarca in India in collaborazione con Calicut Sports City, inaugurando tre nuovi presidi rossoneri nelle città di Kozhikode, Malappuram ed Ernakulam.
Il Club metterà a disposizione l’esperienza e la tradizione del Metodo Milan per contribuire al radicamento di una sana cultura sportiva che supporti le iniziative di avviamento allo sport dedicate ai più giovani.

AC Milan International Academy sbarca in India e si arricchisce di tre nuovi presidi nello stato federale del Kerala. In collaborazione con Calicut Sport City LLT, AC Milan inaugura infatti le Academy rossonere nelle città di Kozhikode, Malappuram ed Ernakulam.
 
Il progetto formativo coinvolgerà attivamente ragazzi e ragazze dai 5 ai 18 anni, offrendo una proposta tecnica d'élite per accompagnare i giovani nella propria crescita sportiva e personale.
 
AC Milan metterà a disposizione la sua esperienza e tradizione affidando all’Official Head Coach Alberto Lacandela, specializzato nei sistemi di formazione tipici del Metodo Milan, il coordinamento e la formazione dello staff tecnico locale che quotidianamente seguirà la crescita umana e sportiva dei ragazzi coinvolti nelle attività sportivo-calcistiche. Con passione e competenza, il Club intende infatti condividere senza riserve la sua metodologia tecnico-organizzativa e contribuire al radicamento di una sana cultura sportiva, che supporti le iniziative di avviamento allo sport dedicate ai più giovani.
 
Già presente in Asia con Academy strutturate in Cina, Giappone, Kuwait e Vietnam, AC Milan accresce ulteriormente la propria presenza internazionale raggiungendo anche il territorio indiano, dove può contare su una fanbase di oltre 64 milioni di sostenitori, e conferma ancora una volta la propria volontà di presentarsi come punto di riferimento nel proprio settore a livello globale, oltre che nazionale.