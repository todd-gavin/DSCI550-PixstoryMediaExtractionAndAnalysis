Il direttore creativo della maison Valentino veste i primi due posti del podio sottolineando quanto l’alta sartorialità e il candore del bianco siano valori tutt’oggi apprezzati.
Elisa, che ritorna trionfante a Sanremo vent’anni esatti dopo la sua prima partecipazione (e vittoria) ha scelto per tutte le serate abiti bianchi in cady di Valentino Couture. Ha completato il look con un trucco semplice, capelli mossi naturali e niente scarpe per un effetto da fata dei boschi e tramonti (della sua terra).
Blanco, il 50% del duo vincente, ha tradito la maison romana per la serata delle cover indossando un completo di The Attico. Ma per la gran finale è tornato a casa in grande stile con una blusa in tulle trasparente ricamata e impreziosita con cristalli secondo un romantico motivo floreale.
Mahmood, l’altra metà del duo che ha calcato lo scalino più alto del podio, ha variato ogni sera giocando con brand che mai aveva indossato prima (Anna Demeulemeester per la seconda sera e Fendi per quella delle cover) e quelli a lui più vicini come Prada e Burberry.
Per la finale ha scelto di farsi vestite dal caro amico Riccardo Tisci, direttore creativo del brand Inglese, indissando una camicia bianca, cravatta nera in pelle e un’innovativa gonna lunga nera.
Sanremo sarà pur il Festival della Musica Italiana, ma possiamo affermare senza ombra di dubbio che la moda (Italiana!) gioca un ruolo da co-protagonista!