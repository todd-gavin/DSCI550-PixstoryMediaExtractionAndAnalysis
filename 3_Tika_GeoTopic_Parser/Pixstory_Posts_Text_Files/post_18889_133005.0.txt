La Juventus ha trovato il vice Vlahovic. Il club bianconero ha infatti ufficializzato l'arrivo di Milik, attaccante 28enne che arriva in prestito oneroso per un milione di euro dal Marsiglia. Per il giocatore un ingaggio da tre milioni di euro e la possibilità, se la sua esperienza fosse positiva, di rimanere a Torino al costo di 7 milioni di euro più 2 di bonus.

Per Milik è un ritorno in Italia visto che ha giocato quattro stagioni con la maglia del Napoli mettendo a segno 48 gol in 122 presenze ufficiali. Nell'ultimo anno con gli azzurri i rapporti sono precipitati per il mancato rinnovo in scadenza di contratto: Milik era stato messo fuori rosa fino alla cessione al Marsiglia. In Francia è rinato segnando tanto, 30 reti in 52 presenze.

"Sono molto emozionato, è un bellissimo giorno per me. Ho firmato con un grande club, una grande squadra, uno dei club più grandi che esistano. Sono molto contento e molto felice anche di essere tornato in Italia, parlo la lingua, sono stato qua 4 anni... Sono molto felice", ha detto Milik alla tv ufficiale della Juventus. "Sono un attaccante... Sono un ragazzo arrivato in una squadra che ha il proprio modo di giocare, il proprio pensiero, giocatori forti. Spero di crescere con loro, di poter dare il mio contributo e di diventare un giocatore ancora più forte con loro accanto, imparando ogni giorno".