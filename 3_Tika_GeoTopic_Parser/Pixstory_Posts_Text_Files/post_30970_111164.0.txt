Bernie Ecclestone si è schierato in difesa di Vladimir Putin, presidente russo con cui organizzò lo sbarco della F1 a Sochi. L'ex amministratore delegato del Circus ha rilasciato delle dichiarazioni piuttosto sconvolgenti durante il talk show 'Good Morning Britain', arrivando a dire che "prenderebbe una pallottola per lui". Il 91enne britannico ha aggiunto: "Come noi uomini d'affari, anche lui potrebbe aver commesso degli errori, ma sta facendo ciò che ritiene giusto per la Russia. Sono assolutamente certo che ora vorrebbe non aver avviato tutta questa attività, ma non è iniziata come una guerra". Non ha tardato ad arrivare la replica di Liberty Media, che ha ereditato da Ecclestone la gestione della F1 nel 2017 e che da subito si è schierata contro l'invasione dell'Ucraina da parte dell'esercito russo: "I commenti fatti da Bernie Ecclestone sono opinioni personali e sono in netto contrasto con la posizione dei valori moderni di questo sport".