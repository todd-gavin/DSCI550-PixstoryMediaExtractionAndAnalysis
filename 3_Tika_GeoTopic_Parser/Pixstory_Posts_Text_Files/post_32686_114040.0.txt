Prosegue il percorso di ritorno della Ferrari nell'Endurance dei prototipi. La casa di Maranello, dopo aver diffuso proprio alla vigilia della scorsa 24 ore di Le Mans i primi tratti della sua Le Mans Hypercar (LMH) da una visuale frontale, ha pubblicato sui suoi canali ufficiali una nuova immagine, sempre in versione camouflage, del bolide del Cavallino. "È un momento davvero emozionante, atteso con trepidazione tanto dalle persone che hanno lavorato a questo progetto quanto dagli appassionati della nostra Casa", ha dichiarato Antonello Coletta, Head of Ferrari Attività Sportive GT. Siamo dunque alle porte dell'intenso programma di sviluppo che attenderà i piloti ufficiali di Ferrari Competizioni GT e che culminerà con la partecipazione alle 24 ore di Le Mans del 2023, a distanza di 50 anni dall'ultima apparizione. La Ferrari ha vinto in passato la prestigiosa gara francese per ben 9 volte: nel 1949, 1954, 1958, 1960, 1961, 1962, 1963, 1964 e 1965, un palmares che chiede a gran voce di essere rinfrescato.