Ricordate l'ex centrocampista di Arsenal, Juventus e Milan Patrick Vieira? Oggi allena il Crystal Palace ed è al centro di grosse polemiche per quanto avvenuto alla fine dell'ultima partita di Premier League che la sua squadra ha giocato, e perso dopo essere stata in vantaggio per 0-2, contro l'Everton.

La stagione dell'Everton è stata disastrosa e, con la vittoria per 3-2 in rimonta, è riuscita a salvarsi. Al triplice fischio c'è stata l'invasione di campo da parte dei tifosi e uno di loro, trovandosi faccia a faccia con Vieira, ha iniziato a insultarlo mostrandogli il dito medio e inseguendolo con il cellulare puntato in faccia. A un certo punto l'ex calciatore, infastidito, ha bloccato il tifoso e gli ha dato un calcio. Sono dovuti intervenire i presenti per placare gli animi.

Le immagini di quanto accaduto stanno facendo il giro del web. Dopo che saranno visionate anche dal giudice sportivo quasi certamente arriverà una squalifica consistente a Vieira.