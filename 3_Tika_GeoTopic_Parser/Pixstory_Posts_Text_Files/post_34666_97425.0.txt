Il Manchester United non sa più vincere. Dopo due sconfitte consecutive è arrivato un pareggio contro un Chelsea che non ha più nulla da chiedere al campionato. Un 1-1 che porta la firma ancora una volta di Cristiano Ronaldo, suoi gli ultimi 5 gol per i Reds che lo hanno portato al secondo posto nella classifica marcatori con 17 segnature, dietro al solo Salah del Liverpool con 22. 

Contro il Chelsea è stata una partita blanda, con un primo tempo avaro di opportunità. Da segnalare alla mezzora una parata di De Gea su Havertz ben imbeccato da Kantè. I due gol arrivano nella ripresa nel giro di due minuti l’uno dall’altro. Al 60’ James crossa dalla destra ed è ancora una volta Havertz a colpire: questa volta De Gea non può nulla e la palla finisce in rete. Passano appena 120 secondi e Matic pesca in area Ronaldo, il portoghese controlla e di destro la mette sotto la traversa. A dieci minuti dalla fine i Blues sfiorano il gol con un bel sinistro a giro di James che però si stampa contro il palo.

Il pareggio allontana il Manchester United non solo dall’accesso alla prossima Champions League, ma anche da un posto in Europa League. Il settimo posto, occupato dal West Ham, dista appena tre punti e il rossoblu hanno anche una partita in meno.

Cosa farà Cristiano Ronaldo in caso di mancata qualificazione alla Champions (cosa che appare ormai certezza)? "Questo è un qualcosa di cui parleremo io, Ten Hag e la dirigenza. Cristiano ha ancora un anno di contratto e bisogna anche scoprire cosa vorrà fare lui. Se vorrà restare. Ma non ho ancora parlato con Erik e dunque non ha senso discuterne ora”, ha detto il suo allenatore Rangnick.