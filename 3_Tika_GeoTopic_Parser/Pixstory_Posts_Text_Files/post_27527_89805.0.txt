La Ferrari continua a dettare legge in Formula 1. Il weekend del GP Arabia Saudita 2022 è iniziato decisamente bene per il Cavallino, che ha staccato il miglior tempo in entrambe le prime sessioni di prove libere del venerdì con Charles Leclerc. In entrambi i casi, il monegasco è seguito a ruota da Max Verstappen, con Valtteri Bottas davanti a Carlos Sainz nelle PL1 e lo spagnolo al terzo posto, davanti a Sergio Perez nel secondo turno disputato in condizioni atmosferiche e di asfalto più rappresentative di quelle che avremo in pista in qualifica e gara. Insegue, invece, la Mercedes, ancora afflitta dall’annoso problema del porpoising, il fastidioso saltellamento in rettilineo che è conseguenza dell’effetto suolo: Hamilton ha chiuso la seconda sessione con il quinto tempo, a quasi mezzo secondo da Leclerc (che sul finale non è più sceso in pista dopo aver toccato un muro con l’anteriore sinistra) a parità di mescole usate.