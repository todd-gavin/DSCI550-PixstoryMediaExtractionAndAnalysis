Alla vigilia dell'atteso weekend di Imola, la Ferrari ha annunciato di aver esteso per altri due anni il contratto in scadenza a fine 2022 di Carlos Sainz.
Il pilota spagnolo ha commentato così la notizia: "Sono molto felice di aver rinnovato il contratto con la Scuderia Ferrari. Ho sempre detto che in Formula 1 non esiste una squadra migliore per la quale correre e dopo oltre un anno con il team posso dire che questa esperienza è andata anche oltre le mie aspettative. Indossare la divisa rossa e rappresentare la Scuderia è un grande onore per me e sono orgoglioso di continuare questa avventura insieme".
Il team principal Mattia Binotto ha aggiunto: "Ho detto più volte che sono convinto di avere la miglior coppia di piloti della Formula 1, per cui riconfermare la nostra fiducia in Carlos prolungando il suo contratto in nome della stabilità e continuità ci è parso un passo sempre più naturale gara dopo gara".