Adesso è ufficiale: Koulibaly è un nuovo giocatore del Chelsea. E' arrivato l'annuncio e le prime foto sui canali social del club. Dopo le visite mediche superate il difensore ex Napoli ha firmato un contratto di 5 anni da 10 milioni di euro netti a stagione più bonus.

"Sono molto felice di essere qui con questa squadra al Chelsea", le prime parole di Koulibaly con la nuova maglia, "È una grande squadra e il mio sogno è sempre stato quello di giocare in Premier League. Il Chelsea è arrivato per primo a prendermi nel 2016 ma non ce l'abbiamo fatta. Ora, quando sono venuti da me, l'ho accettato perché volevano davvero che andassi in Premier League a giocare per loro. Quando ho parlato con i miei buoni amici Edou e Jorginho, hanno reso la mia scelta più facile, quindi sono davvero felice di essere qui oggi".

Il Napoli ha salutato Koulibaly con una lettera sui social: "Abbiamo trascorso insieme 8 stagioni ricche di emozioni vivendo momenti che rimarranno impressi per sempre nella nostra memoria. Sei arrivato a Napoli poco più che un ragazzo, vai via che sei un uomo, con la consapevolezza che tutto ciò che hai fatto con la maglia azzurra... È STORIA. Il tuo valore lo hai mostrato non solo in campo, ma anche nelle battaglie sociali, per le quali ci siamo impegnati insieme. In particolare contro la piaga del razzismo, per una società più giusta e solidale. Per la società, i tifosi e la città sei e sarai sempre un esempio da seguire perchè Kalidou Koulibaly resterà uno di noi. Un uomo che vive la propria vita con impegno e serietà professionale. Le nostre strade si dividono. Rispettiamo la tua decisione di vivere altre esperienze. Ti vorremo sempre bene e ovunque andrai ricordati che Napoli sarà sempre casa tua. Il Napoli".