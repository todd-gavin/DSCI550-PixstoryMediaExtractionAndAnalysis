In attesa di certezze sul suo futuro, Nicolò Zaniolo partirà regolarmente con la Roma per il Portogallo. Dopo aver saltato la prima amichevole contro il Trastevere - ufficialmente per una leggera lombalgia - il giocatore è rientrato in gruppo agli ordini dell'allenatore Mourinho.

Il tutto mentre la Juventus accelera per portarlo a Torino. La trattativa sembra essere avviata, ma ancora lontana dal risolversi. Zaniolo, si è detto, è propenso a raggiungere Allegri. Sulle voci di mercato si è espresso Fabio Capello, intervistato da La Gazzetta dello Sport: "A volte mi chiedo se davvero Zaniolo sarebbe utile alla Juve. In fondo hanno preso Di Maria, hanno già Cuadrado... Non riesco a capire". Un acquisto non utilissimo secondo l'ex allenatore sia di Juventus che di Roma.