Nuovo traguardo statistico raggiunto da LeBron James: il giocatore dei Los Angeles Lakers ha raggiunto i 36.947 punti segnati in stagione regolare, superando Karl Malone fermo a quota 36.928 e diventando così il secondo marcatore nella storia della NBA, alle spalle del solo Kareem Abdul-Jabbar (38.387). LeBron è al suo diciannovesimo anno nella NBA e sembra non sentire il peso degli anni (37), dato che sta viaggiando a una media di 29,8 punti a partita. Il record assoluto è nel mirino e dovrebbe essere raggiunto già il prossimo anno.
James non ha potuto festeggiare a dovere questo prestigioso traguardo, dato che i suoi Lakers sono stati sconfitti dai Washington Wizards per 127-119.