È disponibile, in tutte le librerie e in rete, la seconda opera di Angelo Nairod “Uova in camicia …e altre storie di (stra)ordinario coraggio” per le Edizioni Dialoghi. Dopo aver trattato con successo il tema della diversità con “Quando i Diversi siamo Noi” (LFA Publisher -2018) con il quale si è aggiudicato l'alloro nel prestigioso concorso "Caterina Martinelli", nonché il Premio speciale Maralunga, nella VI edizione della Biennale Internazionale di Poesia e Narrativa - Percorsi Letterari … “Dal Golfo dei Poeti Shelley e Byron, alla Val di Vara”,  Angelo Nairod si è riproposto di scavare più a fondo nel tema del diverso. "Uova in Camicia” che sarà presentato a Salerno, nell’ambito delle attività dell’Associazione Culturale Emiolia, presso gli spazi della Libreria Imagine’s Book di Salerno, giovedì 12 maggio, alle ore 19, con gli interventi di Olga Chieffi, giornalista, Francesco Napoli, Presidente dell’ArciGay Salerno e di Giuseppe Aversa, impreziosita dai reading musicali di Maria Robertazzi, Giada Campione e di Pasquale Auricchio, affronta, infatti, temi forti e di grande attualità: dalla violenza sulle donne all' omogenitorialità, dalla surrogazione all'emancipazione femminile, con un occhio di riguardo ai diritti LGBTQ+. Il tema del coraggio è il collante di tutti i racconti. L'autore ritiene che "È nell’ordinario che ciascuno di noi deve trovare un coraggio straordinario. Le storie di (stra)ordinario coraggio che compongono Uova in camicia sono anzitutto un ‘caleidoscopio di sentimenti’. Si può affermare con certezza, infatti, che, uno per uno, questi racconti avviluppino il lettore in un pulviscolo inafferrabile di sensazioni. Non a caso, i riferimenti a fenomeni atmosferici o in genere alla volta celeste, al firmamento, si snodano a più riprese tra le pagine, ma il senso di esse è offerto da un elemento solo apparentemente banale, all’interno del racconto che dà il titolo alla raccolta, una sorta di ‘correlativo oggettivo’ a cui non si può non badare.