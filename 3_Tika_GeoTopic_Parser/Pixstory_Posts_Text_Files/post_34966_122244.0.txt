Dopo due anni di assenza a causa della pandemia, a Villar Perosa è tornato il tradizionale appuntamento della Juventus: quest'anno prima squadra contro Under 23. Tanta la presenza di pubblico, nonostante i biglietti non fossero proprio economici andando da 34,50 euro per le gradinate ai 57,50 per la tribuna a bordo campo. Ma la voglia di tornare alla normalità anche a Villar Perosa era tanta.

La tradizionale sfida casalinga è terminata 2-0 per gli uomini di Allegri. Una vittoria maturata nel primo tempo con i gol di Locatelli da fuori area e di Bonucci di testa su calcio d'angolo di Di Maria. Dopo 4 minuti della ripresa è finita di fatto la partita con l'invasione di campo da parte dei tifosi. Anche questa è una tradizione.

Prima del match I giocatori hanno fatto il consueto passaggio dentro il mondo della famiglia Agnelli. La squadra al gran completo ha fatto visita alla cappella di famiglia. Presenti naturalmente John Elkann, numero 1 di Exor e proprietario di fatto della Juventus; così come il cugino Andrea Agnelli, presidente bianconero, accompagnato da figli e la famiglia.