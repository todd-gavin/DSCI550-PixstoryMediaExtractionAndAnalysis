Dopo le contestazioni ricevute nelle scorse ore, Luciano Spalletti si è presentato in sala stampa per presentare il match di campionato contro il Genoa. Non potevano mancare domande relative alla Panda menzionata nello striscione di protesta contro l'allenatore, in cui è stato anche chiesto l'allontanamento, oltre che a risposte su un suo possibile addio a fine stagione.

"Se comincia così (se la ride, ndr.). La Panda prima di tutto bisogna vedere in che stato ce la ridanno, quanti km hanno fatto, se ci sono i cd di Pino Daniele dentro. Valuteremo quando accadrà".

Sul suo futuro, invece, non ha dubbi: "Io so solo che sarò certamente l'allenatore del Napoli il prossimo anno, pensare al terzo anno è troppo: qui ci sono novità tutti i giorni". D'altronde parla con Giuntoli tutti i giorni e sta già iniziando a pensare al prossimo anno. "Noi si riuscirà ad essere forti se ci sono giocatori forti che pensano nella maniera giusta, con un comportamento professionale, anche con tifosi che ci sostengono perché sono importanti. Come un'informazione che ci rispetti e non che crei duemila dubbi ad arte, se si prendono tutte le cose di questa settimana non si fa in tempo... buttano la miccia per far scoppiare qualcosa. L'ambiente deve essere più pulito possibile. Serve tutto questo, dei passi in avanti si possono fare".