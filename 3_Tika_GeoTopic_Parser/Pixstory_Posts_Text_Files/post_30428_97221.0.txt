Golden State Warriors - Denver Nuggets 102-98
Golden State elimina Denver per 4-1 al termine di un'altra partita contrassegnata dalle prestazioni delle stelle delle due squadre, Stephen Curry e Nikola Jokic. I Nuggets hanno reso cara la pelle anche in questo ultimo atto, trovandosi avanti di 10 punti nel terzo quarto e venendo superati solo nel finale di partita. Come detto, tra i padroni di casa ha brillato Curry con 30 punti, ma sono stati ben 5 gli uomini in doppia cifra. Tra gli ospiti, Jokic saluta la stagione con una prestazione da 30 punti, 19 rimbalzi e 8 assist, mentre DeMarcus Cousins ne ha realizzati ben 19 restando in campo appena 15 minuti. I Warriors incontreranno ora la vincente della sfida tra Memphis Grizzlies e Minnesota Timberwolves.

Milwaukee Bucks - Chicago Bulls 116-100
Si chiude 4-1 anche la serie tra i Bucks e i Bulls, con i campioni in carica che non hanno avuto particolari difficoltà a vincere l'ultima partita della serie, approfittando delle assenze tra gli ospiti di Alex Caruso e Zach LaVine. Il vantaggio era di 18 punti già all'intervallo ed è salito a 27 nel corso del terzo quarto, riducendo al minimo la suspece. Milwaukee ha avuto una grande prestazione dalla stella Giannis Antetokounmpo, autore di 33 punti in appena 30 minuti sul campo, ma in totale sono stati ben 6 i giocatori in doppia cifra. Nella decimata Chicago si è messo in particolare evidenza Patrick Williams con 23 punti, chiude a testa alta anche Nikola Vucevic con 19 punti e 16 rimbalzi. I Buck incontreranno ora i Celtics.