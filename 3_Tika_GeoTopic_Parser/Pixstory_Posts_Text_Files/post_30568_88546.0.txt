La Ferrari inizia come meglio non poteva la stagione 2022 di F1, la prima con le nuove monoposto a effetto suolo. Charles Leclerc ha dato seguito alla pole position di ieri vincendo il GP Bahrain davanti al compagno di squadra Carlos Sainz. 
Il podio è completato da Lewis Hamilton, dopo che nei giri finali entrambe le Red Bull sono state costrette al ritiro da problemi tecnici. Max Verstappen si è fermato ai box dopo essere stato sempre secondo e minaccioso alle spalle di Leclerc, Sergio Perez era terzo prima dello stop in pista all'inizio dell'ultimo giro.
Risultato eccellente anche per Haas e Alfa Romeo, scuderie motorizzate Ferrari, che hanno piazzato rispettivamente Kevin Magnussen quinto e Valtteri Bottas sesto.
Per la Ferrari è la prima doppietta dal GP Singapore 2019, mentre era addirittura dal 2010 che non otteneva un simile risultato nella gara d'apertura. Leclerc ha fatto segnare anche il giro più veloce, aggiudicandosi il punto addizionale, ed è ovviamente leader del Mondiale, così come la Ferrari che ha ben 44 punti nel Costruttori.