Paul Pogba a ore sbarcherà a Torino. Lo ha annunciato lui stesso sui social - senza dire la destinazione - pubblicando un video direttamente dall'aereo privato con una scritta molto eloquente: PogAlmostBack. Per lui il ritorno alla Juventus rappresenta una sorta di rinascita dopo gli anni non felicissimi allo United. Il francese vuole rilanciarsi a livello mondiale e per farlo ha scelto di tornare dove è diventato un grande giocatore, uno dei migliori a livello europeo e non solo.

Quando era arrivato la prima volta a Torino Pogba era un nome sconosciuto ed era molto giovane. Adesso l'esperienza è tantissima e in bacheca ha messo una Europa League e una Coppa del Mondo vinta da protagonista con la sua Francia. Gli manca però quella continuità di rendimento che ha perso a Manchester finendo spesso in panchina per scelta tecnica.

Il suo volo è atteso nel pomeriggio di oggi, mentre domattina ci sarà il primo bagno di folla al J-Medical quando si presenterà per le visite mediche di rito prima della firma del contratto da 8 milioni di euro a stagione. C'è curiosità per conoscere il numero di maglia di Pogba anche se sembra scontato che tornerà ad avere la 10, quella che lui aveva lasciato a Dybala e che ora è tornata libera dopo l'addio dell'argentino.