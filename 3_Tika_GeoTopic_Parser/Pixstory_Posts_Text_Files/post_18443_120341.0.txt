Filippo Ganna non sarà tra i protagonisti delle gare su pista dei prossimi Europei di Monaco di Baviera, in programma dall'11 al 23 agosto. La notizia è stata data dal commissario tecnico della nazionale su pista Marco Villa in un'intervista rilasciata a OA Sport. "A oggi le gare su pista non sono in programma, (Ganna, ndr) aveva intenzione di fare la prova su strada ma non so che cos’abbia deciso. Lasciamo stare per quanto riguarda la pista e prepariamo bene i Mondiali. Verrà in pista ad allenarsi nei prossimi giorni per finalizzare il lavoro su strada".

Oltre al ciclista piemontese, oro a Tokyo 2020, dovrebbero mancare anche Simone Consonni e Jonathan Milan, in un quartetto Azzurro che potrebbe presentare diverse novità date soprattutto dai giovani che il CT starebbe pensando di convocare per affiancare Liam Bertazzo e Francesco Lamon.