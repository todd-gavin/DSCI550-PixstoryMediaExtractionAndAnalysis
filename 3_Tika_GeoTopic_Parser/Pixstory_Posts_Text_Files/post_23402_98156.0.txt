Ieri il governo spagnolo ha rivelato che il cellulare del presidente del governo, Pedro Sanchez, e della ministra della Difesa, Margarita Robles, sono stati violati tra maggio e giugno del 2021 con il potente software prodotto dall'azienda israeliana Nso Group, “Pegasus”. La rivelazione ha riaperto il caso dello spionaggio politico, dopo che un’organizzazione che controlla la cyber sicurezza, il mese scorso, aveva scoperto che “Pegasus” era stato installato sui telefonini di dozzine di politici pro-indipendenza della Catalogna. Pere Aragones, leader di quella regione, aveva denunciato l’hackeraggio come “spionaggio di massa”.
Pegasus, sviluppato dalla società israeliana NSO Group, permette a chi lo usa di controllare ogni dettaglio del telefono spiato: chiamate, video, messaggi e foto. Un potente strumento di spionaggio usato da molti paesi nel mondo per tenere d’occhio criminali, terroristi e trafficanti di droga, ma anche dissidenti e attivisti.