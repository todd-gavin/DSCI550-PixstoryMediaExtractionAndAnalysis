In casa Real Madrid è tempo di saluti. Casemiro ha accettato l'offerta del Manchester United, una squadra che ha deciso di rilanciarsi partendo proprio dal centrocampista brasiliano. Il giocatore si è congedato dalla squadra con cui ha giocato tanti anni vincendo 18 trofei - tra cui 5 Champions League - con una conferenza in cui non sono mancate le lacrime, sia a Casemiro sia a Carlo Ancelotti.

“Quando me ne sono andato dal Sao Paulo avevo ben chiaro che sarei arrivato a giocare nella prima squadra del Real Madrid”, ha detto parlando del suo arrivo. “A Madrid ho costruito la mia vita, la mia famiglia. Ho vinto tanti titoli, ma la cosa più importante è stata allenarmi ogni giorno qui al Real. Con Modric e Kroos abbiamo ottenuto grandi risultati, mi sono goduto il calcio”.

Infine, una promessa: “Un giorno tornerò sicuramente in questo club per restituire tutto l'affetto che ho ricevuto, continuando ad apportare il mio aiuto”.