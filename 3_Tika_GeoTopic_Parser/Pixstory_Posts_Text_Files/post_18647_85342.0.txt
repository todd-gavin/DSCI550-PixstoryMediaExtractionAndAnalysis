Quando l'UCI ha dato la possibilità di cambiare nazionalità dopo il blocco della Russia e della Bielorussia, il ciclista Pavel Sivakov non ci ha pensato due volte e ha fatto richiesta di diventare francese. Una nazione che ha sempre sentito come sua, essendo lui nato in Italia a San Donà del Piave, ma cresciuto in Francia a Haute-Garonne. Ha sempre gareggiato per la Russia ma ora, a 24 anni, con il blocco degli sportivi russi a causa del conflitto, è pronto a cambiare bandiera.

"Volevo diventare francese da molto tempo", ha scritto Sivakov sui social, "avevo fatto la domanda all'UCI, ma considerando quello che sta capitando in Ucraina ho voluto accelerare le cose. Tengo a ringraziare la mia squadra, la Ineos Grenadiers, e l'UCI per avermi sostenuto in questo processo e di aver contribuito a rendere tutto questo una realtà. Avere adesso la possibilità di correre come francese nelle prove internazionali mi rende orgoglioso. Sarebbe un sogno per me fare le Olimpiadi di Parigi del 2024 e disputarle per la Francia".

Sulla guerra: "Come ho già detto, sono totalmente contro la guerra e tutti i miei pensieri vanno al popolo ucraino. Come la maggior parte delle persone nel mondo, in questo momento, voglio la pace e spero nella rapida fine delle sofferenze in Ucraina".