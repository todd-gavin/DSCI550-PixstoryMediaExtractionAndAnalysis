Una settimana fa Sandro Tonali decideva con un gol in pieno recupero Lazio-Milan. Un gol vitale nella corsa scudetto dei rossoneri, saliti in vetta alla classifica a +2 sull'Inter, poi fermata in settimana dal Bologna. 

Dopo il match deciso dal centrocampista classe 2000, il rapper Dani Faiv aveva pubblicato nelle sue storie un piccolo spoiler della sua nuova canzone, dedicata proprio a Tonali. Poi, nella notte di venerdì, l'artista ha rilasciato ufficialmente il brano, ora disponibile in tutti i digital store.

Un omaggio, quello ideato da Dani Faiv, da sempre tifosissimo del Milan, dedicato a Sandro Tonali, anima del centrocampo rossonero, autore forse del gol più importante della stagione e cresciuto sognando di vestire un giorno proprio la maglia del Diavolo, come raccontato anche nella canzone: 

"Sudore, sangue e fatica, son Sandro Tonali /
Corro senza mai fermarmi / Ora se entro in campo non c’è più partita / ‘Sto marchio lo tengo per tutta la vita, son Sandro Tonali".