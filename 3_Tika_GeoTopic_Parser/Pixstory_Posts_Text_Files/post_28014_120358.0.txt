Oggi come esattamente un anno fa, Jake Dennis è profeta in patria. Il pilota inglese ha infatti trionfato nel primo dei due ePrix di Londra, di scena nella suggestiva location del centro espositivo ExCeL London, su un circuito che alterna tradizionali curve all’aperto a un’inedita sezione indoor. Già autore della pole position in mattinata, l’alfiere dell’Andretti Autosport ha regalato agli statunitensi il primo successo in Formula E da quando, al termine della passata stagione, la squadra ha dismesso i panni del team ufficiale Bmw. Una vittoria che Dennis non ha praticamente mai messo in discussione, neppure quando si è trattato di allungare dalla 
traiettoria ideale per l’Attack Mode. Alla fine, il ventisettenne britannico è riuscito a mantenere la vetta sin sotto la bandiera a scacchi, mantenendo un paio di secondi di vantaggio sul primo degli inseguitori, Stoffel Vandoorne. Il pilota Mercedes, già leader del Mondiale dopo New York, ha molti motivi per sorridere, visto il 
giro a vuoto dei principali rivali nella lotta per il titolo. Domani alle 16.00 il secondo ePrix londinese, terzultimo della stagione.

Foto: Instagram fiaformulae