Mercoledì 27 luglio alle ore 10.00, negli spazi della Facoltà di Medicina e Psicologia della Sapienza nel quartiere San Lorenzo, sarà inaugurato il Centro Antiviolenza (CAV), promosso da Sapienza, Regione Lazio, DiSCo ente regionale per il diritto allo studio e Telefono Rosa.
 
“Il Centro che andiamo a inaugurare - dichiara la rettrice Antonella Polimeni – rappresenta il raggiungimento di un obiettivo e al contempo un passo in avanti nella lotta contro ogni forma di violenza e di discriminazione, in particolar modo in un quartiere complesso come quello di San Lorenzo. Lo abbiamo fortemente voluto come Comunità universitaria perché esso è parte integrante della mission di Sapienza volta a promuovere una società sempre più equa e inclusiva.
 
Il Centro antiviolenza, grazie alle diverse professionalità e competenze multidisciplinari dell’Ateneo, offrirà un servizio gratuito di accoglienza, supporto giuridico e psicologico e di mediazione sociale rivolto alle vittime o alle potenziali vittime di ogni forma di violenza di genere e sarà aperto non solo alla Comunità Sapienza, ma a tutta la cittadinanza. La nuova struttura rafforza e conferma il costante impegno dell’Università che, oltre agli organismi preposti alla tutela dei diritti delle studentesse e degli studenti, dei membri del personale docente e tecnico-amministrativo-bibliotecario, ha visto l’istituzione del Comitato tecnico scientifico sulla Diversità e Inclusione, nonché il team di lavoro dedicato alla predisposizione del Gender Equality Plan 2022-2024 di Ateneo, e la nomina della Consigliera di fiducia di Ateneo.