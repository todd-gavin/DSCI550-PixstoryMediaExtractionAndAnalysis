Dopo le sfortune del Mugello, Celestino Vietti si riprende ciò che era suo in Italia e vince il Gran Premio della Catalunya, tornando in solitaria al comando della classifica del mondiale. Una gara perfetta per Vietti che aspetta dieci giri prima di attaccare e recuperare dalla quinta posizione per prendersi la terza vittoria stagionale. La gara si risolve con un duello all'ultimo giro contro un mai domo Aron Canet, bravo e ancora secondo sotto la bandiera a scacchi. Sul podio sale anche Augusto Fernandez mentre l'unico che avrebbe battuto oggi Vietti, Joe Roberts, si è steso a una decina di giri dal termine quando era in testa. Settimo Ai Ogura, in difficoltà oggi e ora scivolato al terzo posto in classifica, mentre Tony Arbolino non è mai stato della partita e chiude 10° davanti a un buon Lorenzo Dalla Porta. Nella Moto3 a Dennis Foggia esce la catena nei primi giri e deve abbandonare la gara. Vince Izan Guevara, davanti al giovanissimo David Munoz (16 anni) e a Tatsuki Suzuki, quarto il leader iridato Sergio Garcia.