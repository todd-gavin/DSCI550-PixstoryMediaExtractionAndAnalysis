Il patron di Lvmh ha deciso di modificare la struttura di controllo del colosso della moda francese, proprietario fra l'altro di Dior. Per organizzare l'eredità e proteggere il gruppo da eventuali scalate, Arnault ha deciso di trasformare Financière Agache in una società in accomandita per azioni, imitando il modello scelto dagli Agnelli per Exor (prima del trasferimento della cassaforte in Olanda) e da altre dinastie francesi. La gestione dell'accomandita Agache rimarrà ad Arnault, unico direttore generale, per poi passare alla società dei suoi cinque figli.

Socio accomandatario di Agache sca sarà infatti una società semplice, Agache commandité sas, il cui capitale sarà detenuto in parti eguali dai cinque figli di Arnault che quindi avranno il 20% ciascuno. In un documento depositato alla Amf, la Consob francese, il gruppo ha chiarito che le azioni di Agache commandité non potranno essere vendute o trasferite per 30 anni, a meno che non vi sia l'autorizzazione unanime di un comitato di amministrazione di cinque persone, che sarà inizialmente composto da cinque fratelli. Al termine di questo periodo, solo i discendenti di Bernard Arnault o le persone giuridiche interamente possedute da questi discendenti potranno detenere azioni della società accomandataria. Qualsiasi trasferimento di azioni in Agache Commandité sarà inoltre soggetto a un diritto di prelazione.

https://www.mffashion.com/news/livestage/lvmh-arnault-imita-gli-agnelli-e-trasforma-la-holding-agache-in-accomandita-202207212123501049