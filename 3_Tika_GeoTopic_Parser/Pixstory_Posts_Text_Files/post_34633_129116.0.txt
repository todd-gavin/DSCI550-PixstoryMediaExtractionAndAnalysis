La medaglia d'oro all'Europeo è un punto di (ri)partenza per Marcell Jacobs dopo un'annata caratterizzata dagli infortuni, ultimo dei quali in semifinale al Mondiale che ne ha obbligato il ritiro. Ma a Monaco Jacobs ha corso, è sceso in pista nonostante un polpaccio sinistro non al meglio e vistosi cerotti ed è andato a conquistare il primo posto. "Non avevo pesi da togliermi: corro per me stesso. Sono però contento di aver fatto una discreta gara e di aver portato a casa questa medaglia. Soprattutto pensando a com'è stata la stagione, piena di problemi e infortuni. Ma i pesi ce li hanno altri e se li addosseranno loro. Tutti i giorni io lavoro per scrivere un pezzo di storia dello sport italiano", ha raccontato il velocista a La Gazzetta dello Sport.

La testa ora è alla staffetta che Marcell spera di riuscire a correre: "Sto abbastanza bene, ma devo risolvere il problema al polpaccio sinistro. Farò altre terapie e magari un controllo più approfondito. L'obiettivo è correre la staffetta. Ho capito che occorre porsi priorità. Ma gli infortuni fanno parte del gioco".

A riuscire nella doppietta Olimpiadi-Europeo fino a oggi erano stati solo in tre: Armin Hary, Valerij Borzov e Linford Christie. Ma da due giorni c'è anche Jacobs. "Mi manca il ritmo-gara, pago la desuetudine agli avversari", ha ancora detto nell'intervista a La Gazzetta dello Sport, "se avessi gareggiato di più, avrei una condizione migliore: per come sto, ho fatto il massimo. In finale mi sarei aspettato di correre più forte, sotto i 9"90, visto cosa avevo fatto in semifinale. Ho pagato il fastidio al polpaccio, specie in partenza. Per non creare ancora più tensioni, nei primi passi ho solo 'appoggiato' i piedi, senza scaricare impulsi a terra".