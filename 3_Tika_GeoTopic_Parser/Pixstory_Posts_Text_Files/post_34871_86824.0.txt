Molti si ricordano di Riccardo Zampagna, attaccante arrivato tardi in serie A ma che a suon di gol ha conquistato la simpatia di tantissimi tifosi, oltre ad aver indossato le maglie di Atalanta, Messina e Sassuolo. Ormai si è ritirato da qualche anno e ha aperto una sua scuola calcio a Terni, città in cui è nato, ma i giornali sono tornati a parlare di lui per un bellissimo gesto: la sua Asd San Giovanni Bosco ha accolto un bambino ucraino di 4 anni e da martedì inizierà a giocare e divertirsi con gli altri bambini tesserati.

A dare la bella notizia è la stessa società sui social: "Benvenuto Matteo nella nostra famiglia. Primo bambino Ucraino accolto dalla nostra società", si legge in calce alla fotografia che ritrae Zampagna e il piccolo Matteo (nome italianizzato al suo arrivo). "Quando è arrivato qui da me Matteo aveva gli occhi spauriti", riporta La Gazzetta del Sud che ha sentito lo stesso Zampagna sulla vicenda, "Per l’età che ha forse non si rende conto a pieno di cosa stia accadendo, ma scappare da casa di corsa non è facile per nessuno, soprattutto per un bambino. So che in Ucraina faceva nuoto, martedì inizierà a calciare il primo pallone e speriamo gli piaccia".

Matteo è arrivato in Italia insieme alla madre. Il padre è rimasto in patria a combattere. "Hanno fatto un lungo viaggio passando per l’Ungheria. Mi hanno raccontato che vengono perquisiti anche i bambini, una cosa inverosimile. Non vediamo l’ora arrivi martedì, gli istruttori sono tutti contenti e già hanno abbracciato Matteo. Intanto la cosa bella è che è stato accettato anche all’asilo".