Il ribaltone all'ultima giornata era molto difficile e alla fine in casa Inter si deve metabolizzare la delusione per il secondo scudetto consecutivo solo sfiorato. L'allenatore Simone Inzaghi vede comunque il lato positivo del pomeriggio vissuto ieri a San Siro: "In questo momento prevale l'orgoglio, come si è visto con il nostro arrivo a San Siro prima della partita e con l'applauso finale della curva. Complimenti al Milan e a Stefano Pioli". Il mister analizza poi il cammino della sua squadra, indicando nei punti persi a inizio anno e a  febbraio la chiave del mancato sorpasso ai cugini: "Nelle ultime 30 partite abbiamo fatto più punti del Milan e probabilmente i punti persi all'inizio pesano. Loro sono stati continui nell'ultimo momento, noi a febbraio abbiamo avuto il doppio confronto con il Liverpool che ha influito sulle prestazioni di quel periodo". Il bilancio finale della sua prima stagione sulla panchina dell'Inter è comunque positivo: "Ci rimane l'amaro in bocca per il percorso straordinario che non è bastato. Abbiamo fatto un percorso bellissimo, lungo e impegnativo: se guardo indietro vedo i due trofei e che in Champions League abbiamo perso contro le due squadre che ora si giocheranno la finale. Questa prima stagione sarà difficile da scordare".