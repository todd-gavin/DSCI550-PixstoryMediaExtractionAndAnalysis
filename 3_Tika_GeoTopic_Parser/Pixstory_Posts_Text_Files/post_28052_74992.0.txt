Quattro partite sono state già disputate, ma le sei rimanenti valevoli per la ventitreesima giornata del Campionato di Serie A possono ancora regalare emozioni. Dopo le vittorie casalinghe del Verona con il Bologna e dell’Inter con il Venezia e i due pareggi a reti bianche di Genoa-Udinese e Lazio-Atalanta, il piatto di domenica 23 gennaio è particolarmente ricco. Si parte alle 12.30 con Cagliari-Fiorentina, mentre alle 15.00 sarà il turno di Napoli-Salernitana, Spezia-Sampdoria e Torino-Sassuolo. Alle 18.00 Empoli-Roma prima del vero big match di giornata: il Milan, alle 20.45, ospiterà infatti la Juventus per un match decisamente importante in zona Champions.