Quando aveva appena 16 anni e 8 mesi Donnarumma è stato lanciato nel calcio dei grandi dall'allenatore dell'epoca del Milan, Sinisa Mihajlovic. A pochi giorni dall'eliminazione del Paris Saint Germain dalla Champions League per opera del Real Madrid e le critiche piovute addosso al portiere dei francesi, è tornato anche l'attuale mister del Bologna sull'argomento, svelando che prima dell'estate aveva consigliato a Donnarumma di non lasciare il Milan. Consiglio poi non seguito dal numero uno della Nazionale.

"Non so se fosse fallo, sono quelle situazioni grigie che vanno interpretate dall'arbitro", ha detto Mihajlovic a proposito del pareggio del Real e sull'intervento di Benzema proprio su Donnarumma giudicato falloso da molti, "Voi siete troppo cattivi con Donnarumma, sia i francesi che gli italiani: gli fate pagare tutto". La scelta di lasciare l'Italia per il Psg? "Lui non ha fatto la scelta giusta: anch'io ho parlato con lui e gli avevo consigliato di rimanere, ma ha scelto così. Se non ci fosse stato Donnarumma l'Italia non avrebbe vinto l'Europeo, è stato il protagonista. È un bravo ragazzo comunque".