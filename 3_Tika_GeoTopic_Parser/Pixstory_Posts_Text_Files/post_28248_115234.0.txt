Stavolta non si sono toccate le vette di incertezza del 2019, quando il GP Austria si concluse con l’investigazione a Max Verstappen per la sportellata ai danni di Charles Leclerc e il risultato rimase sub-judice per alcune ore. Anche l’edizione di quest’anno della gara a Spielberg ha avuto il suo giallo: dopo il podio, il monegasco della Ferrari, l’olandese della Red Bull e Lewis Hamilton sono stati infatti convocati dai commissari per discutere di un’infrazione in regime di parco chiuso. Il motivo? I fisioterapisti di Charles, Max e Lewis sarebbero entrati illegalmente nella zona vietata, contravvenendo alla regola imposta dal Direttore di gara per evitare che si possa passare qualche oggetto al pilota prima delle necessarie operazioni di peso. Tutti e tre hanno però scampato sanzioni più severe: la decisione finale dei commissari è stata la multa di 10.000 euro sospesa condizionalmente. I piloti coinvolti dovranno pagarla solo in caso di ulteriore infrazione.

Foto: Instagram f1