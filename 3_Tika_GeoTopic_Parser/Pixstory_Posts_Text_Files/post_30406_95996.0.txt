Il Manchester United ha annunciato l'accordo con Erik Ten Hag. L'attuale allenatore dell'Ajax siederà sulla panchina dei Red Devils a partire dall'estate e sino al 2025, con un'opzione per un'ulteriore stagione. Il 52enne siede sulla panchina della squadra di Amsterdan dal dicembre 2017 e ha vinto due campionati olandesi, oltre a raggiungere la semifinale di Champions League nel 2019.
Ten Hag ha dichiarato: " È un grande onore essere nominato allenatore del Manchester United e sono estremamente entusiasta della sfida che ci attende".
John Murtough, direttore sportivo dello United, ha commentato: "Negli ultimi quattro anni all'Ajax, Erik ha dimostrato di essere uno degli allenatori più eccitanti e di successo in Europa, famoso per il calcio attraente e offensivo della sua squadra e per l'impegno nei confronti dei giovani".
Attualmente il Manchester United è sesto in Premier League, ancora in corsa per un posto in Champions League, un traguardo che però appare tutt'altro che scontato.