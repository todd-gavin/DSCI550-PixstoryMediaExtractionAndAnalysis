Venerdì 13 maggio esce “AMANTI BASTARDI”, il nuovo brano di VERONICA PERSEO, cantautrice sarda vincitrice della prima edizione di Tali e Quali, programma spin off di Tale e Quale Show in onda su Rai 1.
 
“Amanti Bastardi”, scritta da Veronica Perseo, Marcello Balestra e Marco Baracchino, è una canzone nella quale viene ribaltato il concetto classico di rapporto di coppia nel quale uno soffre e l’altro fa soffrire: vittima e carnefice diventano complici di un gioco malsano. La differenza la fa la scelta di restare nella relazione tossica, perché alla fine si è in due ad essere “bastardi”. E così il classico fil rouge diventa un filo spinato che legherà e unirà per sempre gli amanti.
 
«Con Amanti Bastardi mi sono voluta raccontare in una veste diversa, meno fragile e più sicura di me. È capitato a tutti di restare incastrati in relazioni che sapevamo fin dall’inizio essere sbagliate – racconta Veronica Perseo – Eppure abbiamo deciso di provarci lo stesso, consapevoli che avremmo sofferto e non poco. Nella canzone, la protagonista invece sa di non essere vittima, conosce il suo potere femminile, può giocare col fuoco e essere, perché no, “bastarda” tanto quanto il suo partner. La sua conquista più grande è la consapevolezza che nessuno potrà mai decidere al suo posto e che resterà libera di scegliere, sempre».