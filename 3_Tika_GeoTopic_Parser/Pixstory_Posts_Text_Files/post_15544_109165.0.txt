LA MILANESIANA, ideata e diretta da Elisabetta Sgarbi, arriva domenica 26 giugno al Teatro Gerolamo di Milano (Piazza Cesare Beccaria, 8) con “DIRE E NON DIRE”, un appuntamento realizzato in collaborazione con Ealixir.
 
Ad aprire la serata il prologo dello scrittore e critico musicale MICHELE MONINA, a cui seguirà il dialogo tra il politico ANTONELLO SORO, il giornalista BRUNO GIURATO, il dirigente d'azienda e scrittore GUIDO MARIA BRERA, il filosofo e accademico MAURIZIO FERRARIS, il giurista, notaio e accademico PIERGAETANO MARCHETTI e l’avvocato e saggista UMBERTO AMBROSOLI.
 
Infine, GIOVANNI CACCAMO si esibirà in un emozionante concerto pianoforte e voce in cui presenterà un best of del suo repertorio e alcuni brani contenuti nell’ultimo album “Parola”, introdotti dalle voci di Willem Dafoe, Patti Smith e Aleida Guevara. Accompagnato al piano da Alessio Nelli, il cantautore renderà anche omaggio a Franco Battiato.

La Milanesiana è il più grande festival itinerante che promuove il dialogo tra le arti e quest’anno torna con la sua 23esima edizione dedicata al tema OMISSIONI.
Un festival di respiro internazionale che tesse relazioni tra letteratura, musica, cinema, scienza, arte, filosofia, teatro, diritto, economia e sport e che anno dopo anno diventa sempre più protagonista delle estati italiane.
Dal 4 giugno al 3 agosto, La Milanesiana infatti arriverà in 20 città diverse con oltre 60 incontri ed eventi, accogliendo più di 150 ospiti italiani e internazionali.
Come in tutte le edizioni, l’arte ricopre un ruolo importante all’interno del Festival che quest’anno ospiterà ben 9 mostre in tutta Italia, dal 4 giugno al 15 settembre. I cataloghi delle mostre ospitate quest’anno da La Milanesiana sono editi dalla Fondazione Elisabetta Sgarbi. 
La Rosa dipinta da Franco Battiato, che fin dalla prima edizione è il simbolo de La Milanesiana, è stata rielaborata anche quest’anno da Franco Achilli.
 
La Milanesiana è organizzata da Imarts International Music and Arts e Fondazione Elisabetta Sgarbi, con il Patrocinio del Comune di Milano e della Regione Lombardia.