Toronto Raptors - Philadelphia 76ers 97-132
Dopo due sconfitte consecutitve, Philadelphia chiude la serie demolendo Toronto con un secondo tempo impressionante, lanciato da un 17-0 nel terzo quarto. Per i 76ers il miglior marcatore è Joel Embiid con 33 punti e 10 rimbalzi, James Harden ne segna 22 aggiungendo 15 assist, ma tutto il quintetto titolare va in doppia cifra. Toronto, ancora senza l'All Star Fred VanVleet, trova 25 punti e 10 rimbalzi da un ottimo Chris Boucher, 24+7+7 per Pascal Siakam. Philadelphia sfiderà ora i Miami Heat.

New Orleans Pelicans - Phoenix Suns 109-115
I Suns ritrovano Devin Booker (13 punti) e chiudono la serie con i temibili Pelicans. Fondamentale l'ennesima prestazione monumentale di Chris Paul, autore di 33 punti con un clamoroso 14/14 al tiro. New Orleans ha creato ancora difficoltà alla miglior squadra della regular season, chiudendo a +10 all'intervallo, a +3 prima dell'ultimo parziale e trovandosi ancora in vantaggio di un punto a 2 minuti dalla fine, prima del decisivo parziale di 7-0 di Phoenix. Per Brandon Ingram 21 punti e 11 assist. I Suns incontreranno ora i Dallas Mavericks.

Utah Jazz - Dallas Mavericks 96-98
Era dalla vincente galoppata del 2011 che Dallas non superava un turno dei playoff. Finalmente i texani ci sono riusciti, al termine di una serie combattuta anche nell'ultimo match. Utah, in vantaggio di 12 punti all'intervallo, ha infatti avuto con Bojan Bogdanovic la tripla della vittoria, ma la palla è stata respinta dal ferro. Un finale all'ultimo tiro di una partita che, dopo che i Mavs erano riusciti a portarsi a +8 all'inizio dell'ultimo quarto, si è giocata punto a punto da quando il tabellone segnava 88 pari a 4'22" dalla fine. Fondamentale per Dallas la prestazione di Luka Doncic che sfiora la tripla doppia con 24 punti, 9 rimbalzi, 8 assist, a cui ha risposto un Donovan Mitchell da 23+8+9.