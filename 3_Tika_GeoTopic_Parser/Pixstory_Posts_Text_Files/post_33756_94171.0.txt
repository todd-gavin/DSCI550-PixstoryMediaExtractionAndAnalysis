In una cornice insolita è andato in scena il ritorno del quarto di finale tra Barcellona ed Eintracht Francoforte. Disfatta blaugrana e impresa dei tedeschi in un Camp Nou riempito da oltre 30 mila tifosi arrivati dalla Germania.

Una situazione quasi paradossale con la casa del Barça di Xavi occupata per gran parte dalla tifoseria ospite, che ha colorato di bianco il tempio blaugrana. 

Nel post-partita, Xavi e alcuni dei suoi giocatori - tra tutti Araújo ed Eric García - non hanno fatto a meno di rimarcare l’episodio: «L’atmosfera non ci ha aiutato. Sembrava una finale di Champions con il pubblico diviso a metà. Il club controllerà l’accaduto, c’è stato sicuramente un errore di calcolo. Mi aspettavo un Camp Nou con 70 mila tifosi del Barça, e invece non è stato così».

Durante la gara, visti i migliaia di tedeschi presenti, anche i tifosi blaugrana hanno scatenato una protesta allontanandosi dalle tribune e lasciando i seggiolini vuoti. 

Sulla vicenda è intervenuto anche il presidente Joan Laporta: «La cosa più preoccupante, oltre alla sconfitta, è quello che è successo. Non si deve ripetere. Abbiamo raccolto alcune informazioni sulla sicurezza e sulla vendita dei biglietti. Ora ci serve tempo per elaborarle e prenderemo provvedimenti. È oltraggioso e vergognoso quanto accaduto.

Dovremo essere più severi. Tutto ci porta a situazioni che non si sarebbero dovute verificare. Adotteremo nuove misure. Come culé mi vergogno di vedere così tanti tifosi rivali. Mi dispiace. Xavi ha ragione: è stato molto grave».