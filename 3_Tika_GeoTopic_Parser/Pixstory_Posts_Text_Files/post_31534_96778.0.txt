Domenica 24 aprile si terrà la finale del D-Music 2022, il contest canoro promosso dal Comune di Desenzano del Garda e organizzato dalla Coop. Elefanti Volanti Scs Onlus. La serata inizierà alle 18:30 e si svolgerà presso l'anfiteatro della Biblioteca "Villa Brunati" in Viale F. Agello 5 a Desenzano Del Garda. Ospiti della serata saranno i cantautori Matteo Faustini e Pierdavide Carone e Francesca Miola e Roberta Pompa del quartetto femminile Le Deva. Al termine della gara i quattro artisti regaleranno al pubblico anche un omaggio emozionante all’immenso Lucio Dalla. Giunto alla sua quarta edizione, il concorso è rivolto a tutte le ragazze e i ragazzi di età compresa tra i 14 e i 29 anni che vogliano esprimere il proprio talento attraverso la musica! La direzione artistica è affidata a Manuel Magni (discografico e manager) e Emanuele Sciarra (autore e produttore). Ecco i nomi dei sette finalisti, i quali avranno ampio spazio a disposizione per raccontarsi attraverso brani inediti o cover:
·         Mattia Campisi, 17 anni di Desio (MB)
·         Nihel El Fanidi, 27 anni di Prevalle (BS)
·         Tommaso Araboni, 17 anni, Albino (BG)
·         Paola Damiani, 14 anni, Ranica (BG)
·         Sara Garabottolo, 19 anni, Teolo (PD)
·         Alessia Bertonasco “Aber”, 22 anni, Busnago (MB)
·         Martina dell’orto, 22 anni, Biassono (MB)
 
Il vincitore, decretato da una giuria formata dai quattro ospiti, dal direttore artistico Manuel Magni e presieduta dal M° Diego Calvetti, otterrà la produzione, realizzata da Emanuele Sciarra, e la distribuzione su tutti gli stori digitali di un brano inedito.