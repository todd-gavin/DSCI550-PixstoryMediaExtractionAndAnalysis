Il finale di Grace e Frankie arriva su Netflix il 29 aprile, con gli ultimi 12 episodi della serie. La brillante commedia con Jane Fonda e Lily Tomlin ritorna sul servizio streaming per l’ultimo atto, ovvero la gran parte della settima stagione che aveva già fatto il suo debutto nel 2021 coi primi 4 episodi.

Il finale di Grace e Frankie chiude un esperimento tra i più riusciti della piattaforma: sette le stagioni di successo, in onda dal 2015, per la serie con Fonda e Tomlin, affiancate nel cast da Sam Waterston, Martin Sheen, June Diane Raphael, Brooklyn Decker, Baron Vaughn, Ethan Embry e Peter Gallagher. Apprezzata dalla critica anche se poco blasonata, ha conquistato 31 nomination a vari premi tra cui 7 candidature agli Emmy Awards e una ai Golden Globes.

Prima del trailer del finale di Grace e Frankie, Netflix aveva diffuso una locandina ad hoc e annunciato il ritorno della serie con un accorato messaggio d’addio alle sue ragazze diversamente giovani. Parole che segnano inequivocabilmente la volontà di Netflix di non proseguire oltre, almeno per ora, con un’ottava stagione.