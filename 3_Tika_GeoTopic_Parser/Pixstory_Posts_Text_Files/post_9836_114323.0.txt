‎جهان، آن‌سوی پنجره است؛ آن‌سوی پنجره همه‌چیز هست، آدم‌هاست که به‌هم عشق تعارف می‌کنند. بازار گل سرخ، گرم است، تنور احساسات روشن‌ است. کودکان روی خاک، بازی می‌کنند. بوی خاک باران‌خورده، همه‌جا پراکنده شده است. دیوارهای بی‌زبان، خیس شده‌اند. درخت و جنگل در دامن طبیعت، می‌رقصند. خانه‌ای متروکه‌ای هست که دیوارهایش از ریخت افتاده‌ است، گویا روزگاری گرفتار خشم جنگ شده باشد. آن کودکان، مست و بی‌خیال آشوب سرکوب‌گرایانه‌ی جهان، غرق تبسم‌اند، در لابه‌لای افکار کودکانه‌ی‌شان گم‌ شده‌اند... آن‌سوی پنجره، خیلی چیزها هست که باید به تصویر کشید و شرح حال‌شان را نوشت؛ ولی من این‌سوی پنجره، در مرداب تاریکی غرق شده‌ام، به فردایی‌که نیامده است، اندیشه می‌کنم. به این می‌اندیشم که آیا صبح فردا—کلید در‌، بار دیگر خواهد چرخید؟ آیا من، صبح دیگری را به شب خواهم رساند؟ این‌سوی پنجره، انقلاب تاریکی است و تضاد نافرجام، میان اشیایی‌که فضای اتاق را اشغال کرده‌اند. 
‎آن‌سوی پنجره، امید هست‌، عشق هست و زنده‌گی به‌ بدترین شکل ممکن، لبخند می‌زند، تا پای غصه را به‌جای دیگری تبعید کند.