Nel pomeriggio di domani Nadal giocherà la sua trentesima finale di uno Slam e cercherà di mettere in bacheca il suo 14esimo trofeo del Roland Garros. Un risultato che non ha già adesso eguali nella storia, figuriamoci se dovesse vincere anche domani. Ma la notizia, a poche ore dalla finalissima contro Ruud, non è questa ma la sua non partecipazione a Wimbledon. A dare la news è Marca secondo cui Nadal, dopo le fatiche di questi primi mesi e un piede non certo al meglio, starà un po’ a riposo per rimettersi in sesto in vista dell’ultimo Slam dell’anno. 

D’altronde l’erba è uno dei terreni peggiori per il suo piede malmesso. Non a caso solo qualche giorno fa aveva detto che non sa quanto riuscirà a giocare ancora e soprattutto che il quarto di finale del Roland Garros sarebbe potuto essere l’ultimo match su terra rossa contro Djokovic.

"Essere in finale (del Roland Garros) è incredibile, significa veramente molto”, le parole di Nadal dopo la semifinale con Zverev, “sono tre mesi che non mi alleno per resistere ai vari acciacchi. Ho fatto di tutto per darmi la possibilità di essere dove sono, di essere ancora una volta in finale al Roland Garros. È un sogno diventato realtà e che vale tutti i sacrifici. Vincere per la 14a volta cosa significherebbe? Preferirei perdere la finale ma avere un piede nuovo che mi permetta di essere più felice nella mia vita di tutti i giorni. Vincere è bello e ti riempie di gioia momentanea. Ma la vita va avanti ed è la cosa più importante. Ho una vita davanti a me e mi piacerebbe fare sport con gli amici quando avrò terminato la mia carriera ma in questo momento non so se potrò riuscirci”.