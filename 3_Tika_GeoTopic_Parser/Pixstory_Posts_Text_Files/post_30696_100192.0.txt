Finisce in parità il primo match della 37esima giornata di Serie A. Empoli e Salernitana chiudono sull'1-1, un risultato che costa la retrocessione matematica al Venezia ma che lascia più di un rimpianto ai granata allenati da Davide Nicola. Dopo il vantaggio toscano realizzato da Cutrone al 31esimo del primo tempo, infatti, la Salernitana ha pareggiato al 76esimo con Bonazzoli in rovesciata e all'87esimo ha fallito il colpo del KO con il rigore calciato da Perotti e parato da Vicario, all'ennesimo intervento prodigioso in un pomeriggio che lo ha visto grande protagonista. La Salernitana si deve così accontentare di salire a quota 31 punti, 2 in più sul Cagliari e 3 sul Genoa che però devono ovviamente disputare una partita in più.