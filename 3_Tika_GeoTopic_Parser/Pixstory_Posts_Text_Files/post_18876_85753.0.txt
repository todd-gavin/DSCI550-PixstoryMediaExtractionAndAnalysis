A poche ore dal posticipo di premier League contro l'Everton, ha parlato il tecnico del Tottenham Antonio Conte. La sua squadra non sta passando un buon momento visto che nelle ultime 6 partite di campionato ne ha perse 4 e, come se non bastasse, è stata eliminata dalla FA Cup dal Middlesbrough, squadra che milita in Championship. 

"Quando sono arrivato a Londra", ha detto Conte, "la dirigenza non mi ha chiesto di alzare un trofeo entro un determinato periodo di tempo, ma solo di accompagnare questi ragazzi nel loro percorso di crescita, per poi fissare degli obiettivi". Una situazione nuova per il tecnico italiano: "Con Juventus, Chelsea e Inter è stato diverso. Due anni fa i nerazzurri sono venuti da me, mi hanno chiesto lo scudetto entro un paio di stagioni e mi hanno dato la possibilità di fare quello che volevo. Magari in Italia è tutto più semplice perché le squadre attrezzate per fare un campionato ai vertici non sono tante quante in Inghilterra. All’epoca c’era solo la Juventus".

Questa sera il suo Tottenham giocherà contro l'Everton che occupa il quartultimo posto in classifica, a un solo punto dalla zona retrocessione. Per quanto riguarda gli Spurs sono al settimo posto e, con tre partite in meno, ha 42 punti (cinque punti dal quinto posto occupato dal Manchester United).