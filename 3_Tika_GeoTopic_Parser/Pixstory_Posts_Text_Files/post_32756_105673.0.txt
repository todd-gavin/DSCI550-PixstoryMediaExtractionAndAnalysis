Allo stadio Dino Manuzzi di Cesena la nuova versione dell'Italia di Mancini continua a crescere ottenendo il primo successo contro l'Ungheria per 2-1. Hanno costruito senza segnare i tre giovani attaccanti Gnonto, Raspadori e Scamacca, e a segnare ci hanno pensato i centrocampisti: Barella e Pellegrini. Nel secondo tempo un autogol di Mancini ha riportato a galla l'Ungheria che, nonostante 1500 indemoniati tifosi al seguito, non è riuscita a sfondare. In virtù dell'1-1 tra Inghilterra e Germania, gli azzurri sono ora in vetta al raggruppamento con 4 punti davanti all'Ungheria con 3, alla Germania con 2 e all'Inghilterra con 1.