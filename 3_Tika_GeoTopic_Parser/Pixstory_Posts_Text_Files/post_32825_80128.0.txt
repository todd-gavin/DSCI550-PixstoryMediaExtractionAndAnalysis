E arriva la medaglia d'oro ai giochi di Pechino 2022, una delle più sorprendenti e meritate della storia olimpica italiana: Stefania Constantini e Amos Mosaner vincono il torneo di doppio misto di curling battendo nella finalissima 8-5 la Norvegia e completando un percorso netto di 11 vittorie su 11 incontri disputati a Pechino: incredibile! È la prima storica medaglia a cinque cerchi per l’Italia nel curling, disciplina olimpica con le gare a squadre già nel 1924 e poi dal 1998 fino ad oggi, mentre il doppio misto è stato inserito nel programma solo da Pyeongchang. Gli azzurri sono stati nettamente i più forti del torneo, con nove vittorie nel girone eliminatorio, e i perentori successi in semifinale e finale contro i maestri scandinavi. Come ieri nella semifinale contro la Svezia, demolita per 7-2, anche oggi nell’atto conclusivo non c’è stata storia: l’Italia, sotto due a zero dopo il primo end, ha fatto il break decisivo tra il secondo e il quarto end e poi ha gestito il vantaggio, avendo la meglio sulla blasonata coppia Nedegrotten-Skaslien, bronzo iridato 2018. Il futuro è tutto azzurro, se pensiamo che Stefania Constantini ha solamente 22 anni, vive a Cortina e fino al mese scorso era una semplice commessa in un negozio di abbigliamento, mentre Amos Mosaner di anni ne ha 26 e vive a Cembra, piccolo paese trentino dove il curling è una religione. Il curling italiano conta appena 333 tesserati (contro le decine di migliaia di Gran Bretagna, Usa, Canada e paesi scandinavi) e due di loro sono oro olimpico!