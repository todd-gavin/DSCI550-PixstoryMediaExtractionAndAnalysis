In casa Juve potrebbe essere pronta una rivoluzione. Almeno questo secondo le voci che si sono susseguite dopo che Alessandro Del Piero ha fatto il suo ritorno allo Stadium dopo dieci anni dall’ultima volta in cui aveva messo piede, ma come calciatore. A causa di contrasti con la dirigenza e di cambio di residenza (vive a Los Angeles) non era mai tornato nella “sua casa” dove è stato accolto con lunghi applausi prima della partita di campionato contro il Bologna. Pinturicchio, come lo chiamava l’Avvocato, potrebbe prendere il posto di Andrea Agnelli alla presidenza della società in un futuro non troppo lontano. Questa l’indiscrezione.

Secondo alcune fonti la carica potrebbe essere onoraria, così da fare di Del Piero una sorta di ambasciatore con poteri decisionali sull’area sportiva. Ma non ci si stupirebbe se invece la rivoluzione fosse completa. D’altronde il ritorno di Allegri è stato pessimo, ha fatto peggio di Pirlo lo scorso anno, e si sa che è un pupillo per l’attuale presidente. Che tutti e due possano lasciare la Juve pare difficile, ma non più cosa impossibile. E con loro anche Pavel Nedved sarebbe a rischio. Insomma, l’arrivo a Torino di Del Piero potrebbe cambiare molte carte in tavola.