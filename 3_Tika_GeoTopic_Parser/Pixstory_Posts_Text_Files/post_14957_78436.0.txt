Questa settimana ritorna l’evento di snowboard più atteso della stagione invernale a Madonna di Campiglio: il Burton Mountain Mash 2022 powered by Samsung avrà inizio infatti il 2 febbraio con un calendario fitto di appuntamenti e attività per tutti. La gara di slopestyle si svolgerà su cinque sezioni: tre salti (da 16, 18 e 20 metri) e due sezioni di rail. Ci sarà anche il banked slalom, diviso naturalmente in diverse categorie dagli amatori ai pro, dai più piccoli ai più grandi. Al Burton Mountain Mash 2022 sarà presente anche CHILL, la fondazione di volontariato di Burton. CHILL è un progetto speciale nato nel 1995 a Burlington, in Vermont, direttamente dal volere di Jake e Donna Burton Carpenter con l’obiettivo di far condividere la gioia dello snowboarding non solo a chi possa permettersi di comprare il materiale per girare in tavola, ma anche a tutti quei ragazzi che necessitano un’esperienza così straordinaria per affrontare la loro vita non sempre fatta di serenità e gioia. Fino ad oggi più di 35000 ragazzi hanno scoperto il progetto CHILL che qui in Italia ha portato sulla tavola tantissimi ragazzi malati di Hiv, leucemia, rifugiati e ragazzi di famiglie disagiate.
 
“È un onore per CHILL Italy essere ospiti del Burton Mountain Mash,” ha detto Silvia Zucchiatti, coordinatrice di CHILL Italy. “Saremo presenti all'interno del village con i nostri volontari per condividere la nostra mission con la community dello snowboard italiano e con tutti gli amanti della neve di Madonna di Campiglio”. Un altro progetto Burton presente al Mountain Mash è quello dell’adaptive snowboarding. Verrà infatti proiettato “Free”, una serie ad episodi sugli ambassador europei dello snowboard per persone con disabilità fisiche di Burton. 
 
Uno di questi è l’italiano Jacopo Luchini, nato senza mano sinistra e che ha cominciato a fare snowboard nel 2015 e grazie alla sua passione per questo sport è riuscito a farsi notare anche a livello internazionale. Infatti gareggia in Coppa del Mondo da cinque anni e nel 2019 ha chiuso con una medaglia di bronzo i para-campionati del mondo in Finlandia.