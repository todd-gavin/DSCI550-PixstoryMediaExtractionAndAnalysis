Il 4 aprile alle ore 21.00 presso la Sala Grande del Teatro Franco Parenti di Milano debutta il concerto di GIOVANNI NUTI “E IO TRA DI LORO - GIOVANNI NUTI IN CONCERTO - TRA ALDA MERINI E MILVA” (ingresso gratuito fino a esaurimento posti con prenotazione obbligatoria alla mail. Una serata che si preannuncia emozionante e suggestiva, in cui Giovanni Nuti onorerà e ricorderà le sue due indimenticabili partner artistiche, alternando canzoni “meriniane" a quelle interpretate dalla Rossa. Sarà accompagnato sul palco dalla band composta da José Orlando Luciano, (pianoforte e tastiere), Andrea Motta (chitarra), Simone Rossetti Bazzaro (violino), Carlo Giardina (basso) ed Emiliano Oreste Cava (batteria e percussioni). L’incontro sul palco delle forti personalità di Alda Merini e Milva, reso possibile dal profondo legame che le ha unite al musicista e cantautore, genererà uno spettacolo unico in cui musica e poesia si intrecciano e trionfano assieme. È online da oggi, giovedì 24 marzo, il video backstage delle prove del concerto, in cui Giovanni Nuti offre un assaggio dell’emozionante spettacolo interpretando “Potemkin”, splendida canzone di Milva, scritta da Yuri Camisasca, quanto mai attuale con il suo forte grido di libertà rivolto a Odessa, allora come ora teatro di sangue e violenza. Lo spettacolo “E io tra di loro - Giovanni Nuti in concerto, tra Alda Merini e Milva”, il cui nome è una parafrasi della nota canzone di Charles Aznavour, ha il Patrocinio del Comune di Milano ed è prodotto da SAGAPÒ MUSIC con il contributo di Francesco Bombelli, COOP Lombardia e EXECO.
La drammaturgia è di Roberto Cardia e Giovanni Nuti.