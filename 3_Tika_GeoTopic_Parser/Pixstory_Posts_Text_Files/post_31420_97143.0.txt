Gli spettacoli dell’Accademia Ucraina di Balletto di Milano al Tam Teatro Arcimboldi sabato 30 aprile  e domenica 1° maggio. Il sipario si alzerà sulle celebri note de La Bella Addormentata e un balletto molto conosciuto, ma poco rappresentato in Italia, Coppelia. In scena, oltre agli allievi, anche alcuni ragazzi rifugiati e ospiti dell’Accademia. Il TAM Teatro Arcimboldi Milano nell’intento di esprimere piena solidarietà e vicinanza al popolo ucraino colpito dalla guerra, desidera invitare i rifugiati ucraini che lo desiderano ad assistere gratuitamente agli spettacoli. Gli accompagnatori avranno diritto ad acquistare il biglietto al costo di 10 euro cad. Ritornano gli spettacoli degli allievi dell’Accademia Ucraina di Balletto di Milano al Tam Teatro Arcimboldi. E anche quest’anno l’appuntamento sarà con due titoli del repertorio classico tra i più famosi ed amati: sabato 30 aprile alle ore 21.00 e domenica 1° maggio alle ore 16.00 il sipario si alzerà sulle celebri note de La Bella Addormentata. Negli stessi giorni e precisamente sabato 30 aprile alle ore 16.00 e domenica 1° maggio alle ore 11.00, i giovani danzatori dell’Accademia proporranno invece un balletto molto conosciuto, ma poco rappresentato in Italia, Coppelia. La Bella Addormentata sarà presentata nella sua versione più famosa, nel rispetto della tradizione del repertorio classico. I tre atti, complessi per i virtuosismi dei solisti e per l’insieme a cui sarà chiamato il corpo di ballo, porteranno il pubblico nel mondo incantato di una favola con la quale siamo tutti cresciuti.
Scenografie di alto livello, ricchi costumi e qualità tecnica saranno al centro di un grande lavoro di precisione, sia a livello esecutivo che a livello espressivo. Al fianco degli allievi dell’Accademia due nomi della danza classica che il pubblico milanese ha conosciuto, ammirato ed applaudito nelle sette repliche del Lago dei Cigni andate in scena lo scorso anno: Michal Krcmar, primo ballerino del Teatro dell’Opera di Helsinki e già protagonista di altri titoli proposti dall’Accademia (da Don Quixote a Schiaccianoci) e Violetta Keller, stella nascente dello stesso teatro tanto da ricoprire tutti i ruoli più complessi del repertorio classico nonostante la sua giovane età.