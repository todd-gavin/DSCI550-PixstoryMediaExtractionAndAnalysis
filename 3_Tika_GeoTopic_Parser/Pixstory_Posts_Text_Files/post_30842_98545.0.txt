Sinisa Mihajlovic ha già messo alle spalle il ricovero in ospedale per una recidiva della leucemia che lo aveva colpito nel 2019 e quest'oggi, dopo 37 giorni di assenza, si è presentato al centro Niccolò Galli per seguire l'allenamento del Bologna. Un'ora in campo in cui ha mostrato di essere in buone condizioni, rimanendo spesso in piedi e accennando anche una corsetta. Il Bologna è stato protagonista nelle ultime giornate di ottimi risultati, ottenendo 10 punti in 6 gare nonostante tra le rivali vi fossero Milan, Juventus, Inter e Roma. Pur se confinato in ospedale, questi risultati hanno permesso a Mihajlovic di essere incoronato allenatore del mese di aprile dalla Lega Calcio. Ora ci sono buone possibilità che già domenica sieda sulla panchina del Bologna, impegnato al Penzo nel match contro i padroni di casa del Venezia.