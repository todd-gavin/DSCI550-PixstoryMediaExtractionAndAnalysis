Crisi climatica sempre più grave, con eventi calamitosi in aumento. Rispetto a vent’anni fa le spese necessarie per riparare i danni prodotti dall’innalzamento della temperatura globale sono cresciute di otto volte ma solo la metà di quanto promesso viene speso dalle nazioni più ricche che sono le principali responsabili delle emissioni di gas serra. 
Un paradosso del quale fanno le spese 3,9 miliardi di persone nei Paesi a basso reddito, colpite da disastri climatici: alluvioni, uragani e siccità seminano morte e povertà. 

Un’emergenza umanitaria globale rilanciata da Oxfam in occasione della Conferenza tecnica sul clima in corso a Bonn in vista della Cop27 che si terrà in Egitto il prossimo novembre. 

Dal 2017 ad oggi i Paesi più ricchi hanno speso 33 miliardi di dollari in meno (pari al 46%) di quanto richiesto dall’Onu, condannando di fatto migliaia di persone alla fame e alla malattia. «L’attività umana è responsabile già oggi dell’aumento di 1,1 gradi delle temperature globali rispetto ai livelli pre-industriali – dice Gabriela Bucher, direttrice esecutiva di Oxfam International –. I costi per l’intera umanità saranno enormi se non avremo la capacità di intervenire subito per ridurre i livelli di emissioni».

Sono 11 i paesi colpiti da almeno 10 eventi climatici estremi negli ultimi anni: a parte l’Afghanistan si trovano tutti in Africa. Burkina Faso, Burundi, Ciad, Repubblica Democratica del Congo, Haiti, Kenya, Niger, Somalia, Sud Sudan e Zimbabwe. Le conseguenze dell’attuale aumento dei prezzi dei beni alimentari e della crisi economica dovuta alla pandemia da Covid 19, fanno il resto, con un forte aumento di fame, povertà e flussi migratori. Prime vittime sono le donne che rappresentano l’80% dei migranti climatici del mondo, secondo le stime Onu. Quest’anno, solo per fare un esempio, la siccità in Etiopia, Kenya e Somalia potrebbe causare la morte per fame di una persona ogni 48 secondi. A rischio ci sono oltre 24,4 milioni di persone.
I Paesi sconvolti dai cambiamenti climatici sono quelli che inquinano meno. I paesi industrializzati hanno contribuito per circa il 92% alle emissioni storiche in eccesso e impattano per il 37% sui livelli attuali. L’Africa soltanto del 4% del totale.