Tra Djokovic e Sinner c'è un solo precedente: un anno fa a Montecarlo e a vincere era stato il tennista serbo con il risultato di 6-4 6-2. Oggi - alle 14.30 sul campo centrale di Wimbledon - si giocherà la seconda sfida che vale l'accesso alla semifinale. Vincere per l'italiano sarà difficilissimo, ma potrebbe essere una svolta per la sua già precoce carriera. E Djokovic, parlando proprio di Sinner, ha detto di rivedere in lui un po' del suo gioco.

"Jannik ha molto talento, è già certamente un top player, l’ho visto giocare su diverse superfici ed è maturato molto. Non sembra neppure soffrire la pressione nei grandi palcoscenici, cosa che può capitare ai più giovani. Ha fiducia nelle proprie possibilità, pensa di poter vincere contro chiunque, e questo è importante", le parole di Djokovic, "ho seguito la sua partita con Alcaraz, è stato dominante nei primi due set. Poi è diventata una battaglia, più ravvicinata. Ma era sempre nel controllo del match".

Djokovic è il favorito ma sa che Sinner potrebbe tirare fuori "il coniglio dal cilindro". "E’ molto solido, ha tutti i colpi: servizio, risposta, dritto, rovescio. Mette pressione sugli avversari di continuo. Vedo in lui un po’ del mio gioco. Da fondocampo rovesci piatti, subito dopo la riga di fondo. Sarà un match complicato per entrambi".