Maison Valentino e Roma Capitale annunciano in una nota congiunta che la collezione Valentino Haute Couture Autunno/Inverno 2022-23, verrà presentata, venerdì 8 luglio, tra piazza Mignanelli, dove ha sede il cuore creativo della maison, e Trinità dei Monti.
Un omaggio alle radici del marchio e al suo fondatore e a quello che oggi il brand rappresenta, che si annuncia come "un evento eccezionale che avrà un parterre internazionale".

Una sfilata che non si limiterà a Piazza Mignanelli, ma che coinvolgerà, come si intuisce, la scalinata di Trinità dei Monti e piazza di Spagna. “Vorrei ringraziare la maison Valentino - commenta il sindaco della capitale Roberto Gualtieri - per il suo ritorno a Roma con una sfilata che si annuncia essere unica. Con le sue meraviglie architettoniche e artistiche, questa città è il luogo migliore per ospitare lo stile della maison della couture Italiana, fondata a Roma e che ha trasmesso i valori italiani in tutto il mondo. Con questo grande evento, Roma torna al centro della scena della moda internazionale".