Altra giornata interlocutoria ai mondiali di nuoto di Budapest 2022 per l'Italia. Nessun italiano impegnato nelle finali, con la 4x200 stile libero che nella mattinata aveva fallito l'assalto alla qualificazione restando fuori per 18 centesimi dalla finale poi vinta dagli Stati Uniti. Nel pomeriggio gli ori sono andati a Marie O'Callaghan (AUS) nei 100 stile libero femminili, a Lily King (USA) nei 200 rana femminili (con l'azzurra Francesca Fangio settima) e a Zac Stubblety Cook (AUS) nei 200 rana maschili. Per l'Italia si sono qualificati alla finale di domani Margherita Panziera, con il quarto crono assoluto (2:08.28) nei 200 farfalla femminili, poi Lorenzo Zazzeri, con il secondo tempo (21.70) nei 50 stile libero maschili. Per il resto poca gloria per gli azzurri: fuori nelle semifinali dei 100 farfalla maschili Federico Burdisso (10°) e Piero Codia, fuori anche Silvia Di Pietro (12°) ed Elena Di Liddo nei 50 farfalla femminili. Poca fortuna per le azzurre del nuoto artistico con Linda Cerruti e Costanza Ferro quarte nel duo libero, mentre nell'highights l'Italia è seconda dopo il preliminare alle spalle dell'Ucraina. Infine la pallanuoto: non si è disputato il match di girone tra il Settebello e il Canada a causa di tre positività al covid di giocatori nord americani. Il match potrebbe essere recuperato venerdì, attesa una decisione nelle prossime ore.