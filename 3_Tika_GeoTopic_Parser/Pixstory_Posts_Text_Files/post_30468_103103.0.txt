Colpaccio di Miami che espugna il campo di Boston con il punteggio di 111 a 103 e porta a gara 7 la Finale della Eastern Conference. La compagine della Florida ha comandato fin dalle prime fasi, ma ha subito il sorpasso dei Celtics a 4'43” dalla fine, prima di operare il controsorpasso spinta dalle sue stelle. Gli Heat sono stati infatti trascinati da uno straordinario Jimmy Butler, autore di 47 punti, 9 rimbalzi e 8 assist, ottimo anche Kyle Lowry con 18 punti e 10 assist. Per i padroni di casa, ancora privi di Marcus Smart, non sono bastati i 30 punti e 9 rimbalzi di Jayson Tatum. La decisiva gara 7 che decreterà l'avversaria di Golden State nelle Finals 2022 si disputerà nella notte italiana tra domenica e lunedì.