Il gran giorno che tutti i tifosi aspettano con ansia, è finalmente arrivato: a Maranello, è stata presentata ufficialmente la F1-75, la monoposto che parteciperà al Mondiale F1 2022 e il cui nome è dedicato alla celebrazione del 75esimo anniversario dalla produzione della prima automobile stradale del Cavallino. Obiettivo principale? Interrompere il digiuno di successi che dura ormai da più di due stagioni (l’ultima vittoria nel GP Singapore 2019 targata Sebastian Vettel) e, perché no, approfittare della rivoluzione tecnica per tornare a competere stabilmente per il titolo contro i colossi Mercedes e Red Bull, che hanno monopolizzato gli ultimi Mondiali. Riuscirà il Cavallino a tornare in vetta?