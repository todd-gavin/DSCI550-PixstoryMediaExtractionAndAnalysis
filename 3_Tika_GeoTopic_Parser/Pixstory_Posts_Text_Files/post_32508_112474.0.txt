Nella penultima giornata dei mondiali di sport acquatici non arrivano buone notizie per l'Italia. La nazionale femminile di pallanuoto, impegnata nella finalina per il bronzo contro la bestia nera Paesi Bassi, esce dalla vasca sconfitta per 7-5 e deve dire addio al sogno di una medaglia dopo un torneo tutto sommato positivo. Il titolo è andato per la quarta volta consecutiva agli Stati Uniti, che ha superato 9-7 le padrone di casa dell'Ungheria. Nei tuffi è arrivato il nono posto di Chiara Pellacani nella finale dela trampolino 3m, con l'oro che è andato alla cinese Chen davanti alla canadese Vallee e all'altra cinese Chang. L'azzurra, che era stata terza in semifinale, poteva ambire a una medaglia, mentre in campo maschile Andreas Larsen non si è qualificato per la finale della piattaforma, giungendo 18° in semifinale. Domenica, nella giornata conclusiva, in campo il Settebello contro la Spagna per provare a bissare il titolo iridato del 2019.