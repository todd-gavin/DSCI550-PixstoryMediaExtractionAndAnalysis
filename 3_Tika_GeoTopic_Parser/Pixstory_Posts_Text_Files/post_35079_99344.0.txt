Nessuno fino a oggi aveva battuto nello stesso torneo su terra rossa sia Nadal che Djokovic. A farlo è stato il 19enne Carlos Alcaraz che, come ciliegina sulla torta, ha battuto anche Zverev (terzo al mondo) nella finale del torneo Masters 1000 di Madrid. Un trionfo incredibile per un ragazzo che sembra già essere un veterano. Il suo tennis è completo e la personalità nell'affrontare e battere leggende del tennis non gli manca. Nel 2022 ha già vinto due Masters 1000 e due Masters 500 guadagnandosi la sesta posizione in classifica Atp. Insomma questi sono numeri da fuoriclasse.

Il torneo di Madrid lo ha affaticato molto e così ha deciso che salterà gli Internazionali d'Italia per concentrarsi sul Roland Garros, il torneo su terra rossa più famoso e quello in cui la leggenda spagnola Nadal ha vinto 13 volte. Oltretutto c'è una similitudine tra i due: alla sua prima partecipazione nel 2005 Nadal ci arrivò vincendo due Masters 1000 e due 500 esattamente come Alcaraz, ma a differenza sua era già primo al mondo.

Se Alcaraz sarà sicuramente tra i favoriti di Parigi, ci sarà un Djokovic molto più in forma rispetto a Madrid visto che avrà più match sulle gambe, cosa che gli è mancata fino a oggi avendo saltato diversi tornei per non essersi vaccinato.