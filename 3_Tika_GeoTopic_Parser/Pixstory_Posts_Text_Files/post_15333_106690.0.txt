Il Ministro della salute Roberto Speranza, intervenendo oggi su La Stampa in riferimento alla necessità per "Mario" di pagare circa 5.000 euro per la strumentazione
 necessaria al "suicidio assistito", scrive che "non è ipotizzabile che i costi siano a carico del paziente", e che su questo aspetto "il Governo, laddove ve ne sia bisogno, non farà mancare un tempestivo chiarimento e intervento".
 
“Pur rinnovando la gratitudine per l'interessamento diretto da parte del Ministro Speranza, non possiamo non notare che il Ministro sembra confondere il futuro con
 il passato  - replicano Filomena Gallo e Marco Cappato dell’Associazione Luca Coscioni - .
"Mario" ha infatti già dovuto sborsare i 5.000, coperti dalla raccolta fondi pubblica lanciata dall'Associazione Luca Coscioni. Non si tratta dunque di ipotizzare un "intervento" del Governo "laddove ve ne sia bisogno". Si tratta semmai di attuare un risarcimento e di emanare precise direttive affinché un episodio del genere non si riproduca. E' quanto andiamo chiedendo al Governo da mesi. In assenza di una circolare ministeriale i Servizi sanitari regionali possono impunemente proseguire il boicottaggio della sentenza "Cappato / Antoniani" della Corte costituzionale, in vigore da quasi tre anni senza mai poter essere stata applicata. L'inerzia parlamentare non può e non deve fungere da alibi per disapplicare le norme in vigore stabilite dalla Consulta.
 
Chiediamo al Ministro Roberto Speranza e al Governo di attivarsi contro l'inerzia delle Aziende Sanitarie Regionali attraverso i loro poteri affinché mai nessun malato
 debba attendere i tempi di Fabio, di  "Antonio' che attende da 20 mesi, di "Mario"che ha atteso 18 mesi, per ricevere i pareri previsti dalla sentenza 242/19 della Corte costituzionale. 

 
Stasera si terrà la veglia “Siamo con Fabio”. In piazza Garibaldi di Fermignano si ritroveranno quanti vorranno rivolgere un saluto a Fabio Ridolfi, l’uomo che ostacolato
 dall'Asur Marche nel suo iter per il suicidio assisito ha scelto di porre fine alle sue sofferenze tramite la sedazione profonda e continua. Per l’Associazione Luca Coscioni parteciperà Matteo Mainardi, Coordinatore della campagna Eutanasia legale.