Quello di Paulo Dybala non è di certo il miglior momento da quando  veste la maglia della Juventus. Con la dirigenza il rapporto non è più idilliaco da tempo e ieri ha rischiato di incrinarsi anche quello con l'allenatore Massimiliano Allegri,  colui che più di tutti ha creduto in lui negli ultimi anni. Colpa di un litigio, raccontato da La Gazzetta dello Sport, dovuto a una richiesta fatta in coppia da Dybala-Cuadrado al tecnico. Una richiesta di modifica degli orari di allenamento in una giornata in cui la Juventus dormirà alla Continassa, in ritiro prepartita nonostante si debba giocare contro la Salernitana.

Allegri non ha acconsentito alle richieste dei due vice capitani e questo avrebbe fatto scattare una piccola lite conclusasi con un "Proprio tu Paulo mi fai una richiesta del genere?". Riferimento all'averlo difeso sempre in tutti gli anni passati alla Juve.

Della vicenda ne ha parlato lo stesso allenatore in conferenza stampa quest'oggi: "È semplice, loro hanno fatto una richiesta e io ho detto no", ha risposto Allegri,  "Senza nessun problema, non è successo niente: hanno capito, sono stati bravi. Dopo l'allenamento di stamattina si rimane in ritiro, è una partita delicata e ci arriviamo tutti insieme".