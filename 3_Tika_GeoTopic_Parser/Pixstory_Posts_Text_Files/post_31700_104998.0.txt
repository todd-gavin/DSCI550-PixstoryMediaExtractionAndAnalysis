l’evento organizzato dal Comune di Vallecrosia, in collaborazione con l'Associazione FoodAround, la guida Vinibuoni d'Italia e l'Associazione Il Borgo Antico - mette in luce anche alcune tra le tante iniziative del mondo del vino dedicate alla solidarietà e all'inclusione. In questa edizione Vinibuoni d'Italia ha scelto di dare risalto a un'etichetta particolare, il Chianti Classico Docg che Castello di Meleto ha realizzato per la Onlus Noi per Voi, primo vino della linea  Il Buon Sapore a sostegno dell'associazione di Firenze; Noi per Voi nasce più di 30 anni fa per iniziativa dei genitori dei bambini ricoverati per patologie tumorali presso l’ospedale pediatrico Meyer, con l’obiettivo di offrire ai bambini affetti da queste gravi patologie un’assistenza medica e psico-sociale di qualità. Il Chianti Classico Castello di Meleto veste i colori dell’associazione, con un’etichetta che riporta disegni e frasi che spiegano il mondo di Noi per Voi e promuove una raccolta fondi il cui ricavato va totalmente a favore delle attività dell’associazione. La guida, in collaborazione con Amorim Cork Italia, ha scelto di assegnare proprio a questo progetto il Premio Eticork. Giunto alla sesta edizione, il premio è stato istituito da Amorim per promuovere e valorizzare l’impegno di quelle aziende che coniugano gli sforzi produttivi con l’impegno nella sfera sociale e rappresenta dunque un modo con cui il più grande produttore mondiale di sughero intende rafforzare e promuovere i valori etico-sociali e quelli della sostenibilità ambientale. Il vino di Castello di Meleto, acquistato per contribuire al progetto, sarà dunque protagonista sin dall'apertura di WINEAROUND IN RIVIERA, dedicata alla stampa e alle istituzioni, e successivamente disponibile al pubblico che potrà degustarlo e acquistarlo per dare un ulteriore contributo.