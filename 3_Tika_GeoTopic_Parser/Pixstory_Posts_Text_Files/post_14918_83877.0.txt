Nelle strade di Kabul, decine di bambini molto piccoli sfrecciano dentro e fuori dal traffico, inseguendo le macchine e chiedendo soldi. Gli scaffali dei negozi e i mercati di verdura sono ben forniti, eppure quasi nessuno può permettersi di fare acquisti. In un ospedale di Kandahar, bambini emaciati giacciono immobili in due su un letto, troppo deboli persino per piangere, in un periodo di picco dei casi di malnutrizione acuta grave. Una venticinquenne, madre di cinque figli, mi ha detto che la sua famiglia sopravvive con una dieta a base di pane e acqua. Questo è il racconto  del Direttore Generale dell’UNICEF Catherine Russell, al termine di una missione di tre giorni in Afghanistan
  
E le cose sono destinate a peggiorare ulteriormente. Secondo le nostre proiezioni per il 2022, più di 1 milione di bambini avranno bisogno di cure per la malnutrizione acuta grave. Quasi 13 milioni di bambini avranno bisogno di assistenza umanitaria. Malattie come il morbillo e la diarrea acquosa acuta continueranno a diffondersi. Fino al 97% di tutte le famiglie afghane potrebbe vivere sotto la soglia di povertà nel giro di pochi mesi. 
  
Questo non è modo di vivere. I bambini dell'Afghanistan non possono essere tenuti in ostaggio dalla politica. Le decisioni e le azioni intraprese oggi determineranno se questi bambini vivranno o moriranno, se soffriranno o prospereranno, e in definitiva, se il paese sopravviverà o decadrà. L'UNICEF è sul campo e sta facendo tutto il possibile per assistere i bambini. Stiamo formando insegnanti, istituendo classi su base comunitaria, vaccinando i bambini contro le malattie infantili prevenibili, migliorando l'accesso all'acqua e ai servizi igienici e fornendo cure per la malnutrizione acuta grave. 

Esorto le autorità de facto a tradurre le loro promesse sui diritti delle donne e dei bambini in azioni concrete e permettere a tutte le ragazze di andare a scuola e a tutte le donne di tornare a lavorare - senza ulteriori ritardi. Le esorto a fare del loro meglio per rimettere in funzione i servizi, includendo il pagamento degli insegnanti, degli operatori sanitari e di altri dipendenti pubblici.