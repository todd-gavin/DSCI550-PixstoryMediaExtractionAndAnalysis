Miceli, nominata direttore creativo di Emilio Pucci da Sidney Toledano nel settembre 2021, è la prima donna a dirigere il marchio dalla sua fondazione - dopo l'addio di Massimo Giorgetti di MSGM nel 2007 si sono alternati una serie di guest designer, come Christelle Kocher di Koché e Tomo Koizumi di Tomo, ma il brand è rimasto senza una guida forte per alcuni anni.
Il titolo della collezione, La Grotta Azzurra, è un omaggio all'arte e all'inventiva di Pucci in fatto di pattern vivaci e motivi assai fantasiosi. “Furono il colore del mare, l'infrangersi delle onde e i riflessi della luce sull'acqua, tra le sfumature azzurre, verdi e blu tipiche della celebre grotta caprese, a ispirare alcune tra le stampe più famose di Pucci. Volevo che il nome della mia prima collezione celebrasse il suo genio” prosegue Miceli. Naturalmente, colori, tessuti e stampe restano elementi chiave anche nella nuova visione di Miceli. A completare un guardaroba chic e contemporaneo fatto di shorts, top e camicie, mini dress e lunghi abiti da sera, una selezione di accessori che racchiudono tutto il suo expertise e quel raffinato tocco francese.

https://www.vogue.it/moda/article/emilio-pucci-capri-camille-miceli-lancio-collezione-moda-estate-2022