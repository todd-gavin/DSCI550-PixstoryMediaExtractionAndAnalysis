Due gol di Mudryk e Pikhalionok regalano la vittoria all'Ucraina contro il Borussia Mönchengladbach nel 2-1 finale. Risultato che però conta davvero poco, la cosa importante è il ritorno in campo della nazionale ucraina, mai scesa in campo dall'inizio del conflitto e dell'occupazione russa. Un'amichevole giocata davanti a 20mila spettatori, con l'incasso devoluto alle vittime di guerra.

"Questa partita è molto importante per la nostra squadra e per il nostro Paese", ha detto l'ex nazionale ucraino Andreiy Voronin, commentando la partita per l'emittente tedesca ProSieben, "sentiamo di non essere soli, il mondo intero è dietro di noi".

L'Ucraina in teoria tra poche settimane dovrà giocarsi la qualificazione al prossimo mondiale contro la Scozia. Sarà una semifinale difficile però visto che i giallo-azzurri del ct Petrakov non giocano una partita ufficiale dal 16 novembre 2021 quando sconfissero 2-0 la Bosnia nelle qualificazioni mondiali.