Il Milan dice addio a uno dei suoi uomini simbolo: all'età di 73 anni è morto Villiam Vecchi, portiere dei rossoneri tra gli anni '60 e '70 e poi preparatore degli estremi difensori dal 2001 al 2010. Nativo di Scandiano, era cresciuto nel settore giovanile del Diavolo, esordendo in prima squadra nel 1967. Nel Milan ha giocato 7 anni, collezionando 72 presenze e vincendo un campionato, una Coppa Italia, una Coppa Campioni, una Coppa Intercontinentale e due Coppe delle Coppe. Veniva chiamato l'"eroe di Salonicco" per la sua grande prestazione nella finale di Coppa delle Coppe del 1973, vinta dal Milan per 1-0 sul Leeds. Recentemente, dopo l'esperienza con i rossoneri aveva lavorato con Carlo Ancelotti al Real dal 2013 al 2015.