Un pronostico rispettato e una sorpresa negli ultimi due match del giorno agli Internazionali d'Italia. Novak Djokovic non ha avuto problemi nel match dal sapore vintage con il rientrante Stan Wawrinka. In un'ora e un quarto il serbo ha sconfitto lo svizzero, precipitato al numero 361 del ranking ATP, con il punteggio di 6-2 6-2. Domani Djokovic incontrerà Felix Auger-Aliassime. Grossa sorpresa invece nell'incontro che vedeva Rafael Nadal affrontare Denis Shapovalov. Dopo aver vinto agevolmente il primo set per 6-1, lo spagnolo - non ancora al meglio dopo l'infortunio al costato - ha perso per 7-5 il secondo set, finendo per venire poi travolto 6-2 nel terzo. Nadal saluta così il torneo che ha già vinto ben 10 volte, mentre il canadese affronterà nei quarti Casper Ruud.