Liam Neeson, Goodwill Ambassador dell'UNICEF, sta promuovendo l'iniziativa di vaccinazione globale dell'UNICEF attraverso un messaggio in cui ringrazia gli scienziati, i genitori, gli operatori sanitari e altri attori che sono stati così importanti nel contribuire a vaccinare i bambini negli ultimi due decenni. In un video lanciato in occasione della Settimana Mondiale delle Vaccinazioni, Neeson ricorda come gli sforzi di scienziati come Jonas Salk, che ha sviluppato il primo vaccino contro la poliomielite, e dei lavoratori che riempiono le fiale nelle fabbriche o somministrano le vaccinazioni, abbiano reso possibile salvare due o tre milioni di vite di bambini ogni anno. "I vaccini sono una straordinaria storia di successo umano. Negli ultimi 75 anni, miliardi di bambini sono stati vaccinati, grazie agli scienziati, agli operatori sanitari, ai volontari. Se sei mai stato vaccinato, o hai vaccinato i tuoi figli, allora fai parte della catena di braccia che tiene al sicuro tutta l'umanità", ha dichiarato Liam Neeson, Goodwill Ambassador dell'UNICEF. "Viviamo le nostre vite senza la preoccupazione di prendere il vaiolo. Una volta era una diagnosi terrificante, ma la polio non è più una minaccia nella maggior parte del mondo. Il dibattito sui vaccini negli ultimi anni ha perso di vista quanto bene abbiano fatto per ognuno di noi. Dobbiamo celebrarlo. È forse uno dei più grandi successi collettivi nella storia dell'umanità".  