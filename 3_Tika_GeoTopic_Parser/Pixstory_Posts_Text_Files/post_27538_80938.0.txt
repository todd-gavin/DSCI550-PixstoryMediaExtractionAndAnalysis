Ha rinunciato al SuperG di ieri per un… fine superiore. Sofia Goggia, infortunatasi in una caduta in Coppa del Mondo a pochi giorni dall’inizio delle Olimpiadi invernali, ha dovuto stringere i denti: innanzitutto cedendo a Michela Moioli l’onore di portare la bandiera dell’Italia alla cerimonia d’apertura dei Giochi. Ma anche e 
soprattutto arrivando in ritardo a Pechino in modo da potersi curare al meglio a casa, dando alla gamba il tempo per guarire e, adesso, lavorando in fretta per recuperare il tono muscolare perduto. Dopo aver saltato la prova del SuperG (dove le compagne azzurre hanno deluso, non andando oltre una settimana piazza con Federica Brignone), nelle scorse ore Sofia è tornata sugli sci per un primo test sulla pista in cui, il 15 febbraio prossimo, si terrà la gara della discesa libera: la forte atleta bergamasca ha chiuso al dodicesimo posto ma si è detta soddisfatta. “Oggi non ho dolori, se non un po’ all’atterraggio dai salti. Mi muove la voglia di correre, di fare le cose bene, di fare una discesa olimpica. Per me questa è la cosa più bella che esiste”, ha dichiarato Goggia al termine del suo primo assaggio di discesa. 

Foto: Instagram iamsofiagoggia