È Charles Leclerc il più veloce nella seconda sessione di prove libere del GP Azerbaijan 2022. Sulla pistacittadina di Baku, approfittando di un assetto un po' più scarico che gli ha permesso di guadagnare velocità di punta sul rettilineo principale accorciando così il grosso gap dalle due Red Bull, il monegasco ha fermato i cronometri sull'1:43.224 con gomme Soft. Una prestazione incoraggiante a 360 gradi, visto che poi Charles si è confermato molto veloce anche nelle simulazioni di passo gara e sul giro secco con gomme Medium. L'impressione è comunque quella di un grandissimo equilibrio e di un GP che (tanto per cambiare) si deciderà sulla base dei dettagli. Sergio Perez è infatti secondo a 248 millesimi di gap da Leclerc, seguito a ruota dal 
compagno di squadra Max Verstappen, terzo a 3 decimi e mezzo dalla vetta, ma molto rapido sul ritmo gara. Sainz è invece quinto, alle spalle dell’Alpine di Alonso. 

Foto: Instagram scuderiaferrari