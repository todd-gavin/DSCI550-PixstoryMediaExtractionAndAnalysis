Ripristinare, conservare e valorizzare: sono le azioni chiave della tutela ambientale a cui sono sottoposte le aree che rientrano nella Rete Natura 2000, il principale strumento dell’Unione europea per la salvaguardia della biodiversità diffusa sul territorio. In Italia la Rete oggi copre oltre il 20% del territorio nazionale e il 10% dei mari, tra Zone Protezione Speciale e Siti d’Interesse Comunitario. Tra questi s’inserisce anche la Garzaia di Sant’Alessandro, Zona di Conservazione Speciale e monumento naturale, uno dei siti chiave di “Areté – Acqua in rete: gestione virtuosa della risorsa idrica e degli agroecosistemi per l’incremento del capitale naturale”. Il progetto di ricerca e studio per la salvaguardia degli habitat umidi prevede interventi di riqualificazione ecologica e ottimizzazione della circolazione dell’acqua, per permettere un incremento diffuso della biodiversità e un migliore approvvigionamento da parte delle realtà agricole. 
 
«Uno degli aspetti innovativi del progetto è la quantificazione dei servizi ecosistemici derivanti dagli interventi, vale a dire tutti quei benefici che gli ecosistemi naturali apportano al genere umano come, per esempio, la depurazione dell’acqua, la formazione del suolo, l’impollinazione – precisa Francesca Monno, consigliere del Parco del Ticino lombardo –. Poiché molti di questi beni e servizi sono sempre stati a disposizione gratuitamente non sempre si comprende il loro valore reale, anche economico. Il progetto Areté si pone anche l’obiettivo di quantificare i servizi legati agli ecosistemi realizzati, al fine di valorizzarli e garantirli in futuro».
 
Il 21 maggio si celebra la Giornata europea della Rete Natura 2000 con eventi di sensibilizzazione sull’importanza dell’istituzione di aree di tutela per la conservazione degli habitat. Per far conoscere lo straordinario ambiente delle garzaia, i partner del progetto Areté invitano a scoprire proprio una tra le più estese garzaie della Provincia di Pavia, che nei suoi 266 ettari ospita centinaia di coppie di aironi, garzette nidificanti e tante specie di piccola fauna come rane e libellule. Questi bellissimi uccelli, che spesso possiamo osservare mentre si alimentano in risaia, in primavera costruiscono i loro nidi nei boschi delle zone umide. L’appuntamento in collaborazione con LifeDrylands è per sabato 21 alle 10. Iscrizione necessaria.