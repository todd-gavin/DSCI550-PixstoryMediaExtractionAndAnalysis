Ha dell’incredibile quanto successo nelle ultime ore in Brasile. Lucas Crispim, centrocampista del Fortaleza ultimo in classifica nel campionato brasiliano, è stato sospeso a tempo indeterminato. Il motivo? Per aver festeggiato il proprio compleanno dopo la recente sconfitta contro l’Avai. 

Con un comunicato ufficiale, la società ha spiegato le proprie motivazioni: «Gli atleti hanno ovviamente diritto allo svago. Tuttavia, dovrebbero sapere che ci sono tempi e modi appropriati perché ciò avvenga. I giocatori professionisti rappresentano il club, e l'istituzione va rispettata, soprattutto nei momenti più difficili».

Crispim ha organizzato una festa di compleanno nella giornata di venerdì, un giorno dopo la sconfitta in trasferta contro l’Avaí per 3-2 in cui il classe ’94 è subentrato all’inizio del secondo tempo. Un ko che ha scatenato le proteste dei tifosi del Fortaleza, che si sono recati all’aeroporto per protestare contro i giocatori. 

La decisione del club brasiliano ha scatenato la reazione di Neymar, cresciuto con Crispim nel settore giovanile del Santos, che sul proprio profilo Twitter ha commentato ironicamente la vicenda: «Hai perso, non puoi festeggiare il compleanno di tua nonna, di tuo figlio, di tua moglie e soprattutto il tuo. Essere un atleta non è facile. Puoi essere felice solo dopo aver terminato la tua carriera, che follia».

All’ultimo posto in classifica nel Brasileirão, ma con in tasca la qualificazione per gli ottavi di Copa Libertadores, il Fortaleza sta vivendo un inizio di stagione piuttosto difficile. Nelle prime 12 partite ha infatti ottenuto una sola vittoria, 4 pareggi e ben 7 sconfitte, con 9 gol segnati e 16 subiti.