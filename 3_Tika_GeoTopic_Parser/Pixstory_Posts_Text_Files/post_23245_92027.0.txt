Paul Rusesabagina, direttore dell'Hòtel des Mille Collines di Kigali, nascose nelle camere del suo albergo 1200 tutsi e hutu moderati. In quel genocidio, che da aprile a luglio del 1994 costò la vita a 800mila persone, Paul si conquistò la fama di "Schindler africano”. La sua storia ha ispirato il film "Hotel Rwanda”. E davvero non poteva immaginare che a distanza di anni si sarebbe preso 25 anni di carcere con l'accusa di terrorismo per aver sostenuto gli eredi dei genocidari hutu, proprio nel nuovo Ruanda di Kagame. 

La storia che ha coinvolto quest’uomo non è del tutto chiara. Il direttore dell'Hòtel des Mille Collines è riuscito a scampare l'ergastolo, ma tanti sono i nodi irrisolti. I suoi sostenitori affermano che le accuse sul suo passato hanno una motivazione politica. E criticano il processo che ha portato alla condanna. Diritti di difesa calpestati, prove fabbricate e giudizi preconfezionati hanno portato alla condanna, dicono. E anche il Dipartimento di Stato americano concorda che il processo non è stato giusto.

La storia saprà chiarire i dubbi. Se si segue il film che lo ha fatto conoscere al mondo, all’epoca dei massacri, Paul non scelse né la ferocia né l'indifferenza. Aiutò i tutsi malgrado fosse hutu. "Quando il mondo chiuse gli occhi, egli aprì le sue braccia", si legge nella tag-line del film.