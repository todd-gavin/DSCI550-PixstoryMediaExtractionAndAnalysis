Con la vittoria in rimonta al primo turno di Indian Wells contro lo spagnolo Pablo Andujar, Fabio Fognini è diventato il tennista italiano più vincente della storia. Superata la leggenda Adriano Panatta che in carriera ha vinto 391 match. Con quello di ieri Fognini si è portato a quota 392.

"È una lunga storia... e non è ancora finita", ha scritto Fognini sui social mandando anche un messaggio di pace con la bandiera ucraina e l’hashtag #nowar, "voglio ringraziare tutti voi fan, oggi è un giorno speciale: siamo entrati nella storia. Essere comparato a idoli che vedevo da piccolo in televisione fa enormemente piacere. Davvero grazie, continuate a seguirmi, io ce la metterò tutta".

A Indian Wells Fognini può allungare questo record già a partire dal secondo turno. Il prossimo avversario di Fabio sarà Nikoloz Basilashvili, testa di serie numero 18.