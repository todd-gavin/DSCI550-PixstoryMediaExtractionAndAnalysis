Burton ha annunciato le nuove date dell’evento più atteso della stagione per tutti gli appassionati di snowboard e non solo, che si svolgerà a Madonna di Campiglio dal 2 al 6 febbraio 2022. Pietro Colturi, Ceo di B-Factory e Country Manager di Burton Italia, ha così commentato: "Sono orgoglioso di poter confermare l'organizzazione del Burton Mountain Mash 2022, nonostante l'anno difficile che abbiamo passato. Fondamentale è stato il lavoro del mio team e di tutti coloro che hanno collaborato, senza i quali nulla di tutto questo sarebbe stato possibile. Ci tengo a ringraziare Madonna di Campiglio, nostro partner, che fin dal giorno zero ha creduto in questo grande progetto.”
Un Mash ricco di eventi dunque, che vedrà coinvolti rider professionisti che si sfideranno a colpi di trick sulla linea L dell’Ursus Snowpark durante lo Slopestyle Contest e nello Style Contest, ma anche semplici snowboarder amanti della competizione che cercheranno di far segnare il miglior tempo nell’ormai famosissimo Banked Slalom – Jake’s Memorial.
Per le donne snowboarder di qualsiasi livello si rinnova l’appuntamento con il Women Camp, per migliorare la tecnica o per chi è alle prime armi.
Infine non poteva mancare lo spazio Riglet Park dedicato ai rider del futuro. 
 
La stazione intermedia Grostè ospiterà il Village del Burton Mountain Mash, dove si potranno testare tavole e attacchi Burton, compresi gli Step On nelle giornate del 4-5-6 febbraio, e le maschere Anon.
 
Matteo Bonapace, direttore APT Madonna di Campiglio, ha così commentato: “L’Ursus Snowpark è un prodotto di punta per Madonna di Campiglio e siamo felici di poterlo abbinare ad una formula attraente come quella del Mountain Mash e al valore del brand Burton”.