Poco ha potuto Lorenzo Sonego contro l'emozione del campo Centrale e soprattutto contro i colpi di Rafael Nadal, nel terzo turno del torneo di Wimbledon. Il torinese è stato sconfitto in tre set, con il punteggio di 6-1 6-2 6-4 a favore del recordman di tornei del Grande Slam vinti. Il momento migliore l'azzurro l'ha vissuto nell'ultimo parziale, quanto ha recuperato il break di svantaggio portandosi sul 4-4 e servizio. Qui è avvenuto un episodio controverso, con Nadal che lo ha richiamato a rete per chiedergli di moderare le urla di gioia. Successivamente è arrivato il nuovo break del vincitore del Roland Garros che infine ha chiuso il match in poco più di due ore. Lo spagnolo al termine della partita si è poi scusato per il suo comportamento con Sonego. Nell'altro confronto serale tra la testa di serie numero 4 Stefanos Tsitsipas e Nick Kyrgios è stato l'australiano a uscire vincitore, al termine di quella che per molti è stata finora la più bella partita di questa edizione di Wimbledon. Kyrgios ha vinto in 4 set con il punteggio di 6-7 6-4 6-3 7-6, al termine di tre ore abbondanti ricche di colpi spettacolari, scene isteriche e tensione alle stelle.