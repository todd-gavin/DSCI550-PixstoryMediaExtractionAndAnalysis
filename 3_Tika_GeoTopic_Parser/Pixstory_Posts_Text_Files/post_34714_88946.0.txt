Antonio Conte entra nella Hall of Fame del calcio italiano. Un riconoscimento per una carriera piena di successi da calciatore e altrettanti da allenatore (questa ancora in corso, attualmente allena il Tottenham), in cui ha vinto quasi tutto ciò che si poteva vincere. Gli mancano solo Europeo e Mondiale, ma a entrambi è riuscito ad arrivare sul podio con la medaglia d'argento nel 1994 e nel 2000. "Per me questo premio è sicuramente motivo di orgoglio, una grande soddisfazione", ha raccontato, "Significa affiancare personaggi che hanno fatto la storia del nostro calcio" come Sacchi, Trapattoni, Lippi e Mancini. Conte è il quinto allenatore a entrare nella Hall of Fame.

Nel palmares di Conte si contano cinque scudetti vinti, Coppa UEFA, la Champions League e la Coppa Intertoto, poi vicecampione del Mondo nel 1994 e vicecampione d'Europa nel 2000. In panchina ha raggiunto due promozioni in serie A sulla panchina del Bari e su quella del Siena, prima di vincere 3 scudetti con la Juventus e due Supercoppe Italiane. Col Chelsea ha trionfato in Premier League e FA Cup e, infine, ha riportato lo scudetto all'Inter.

"Penso che alla fine il riconoscimento sia stato dato considerando entrambe le mie carriere, sia quella di calciatore che quella da allenatore, anche perché in tutti e due i casi ho avuto un percorso importante, con la fortuna e la bravura di vincere praticamente tutto quello che c'era da vincere. Purtroppo è mancato solo qualcosa con la Nazionale".