Il Tour de France è arrivato oggi a Mende, un traguardo classico della corsa francese con la sua rampa finale che prevede 3 km al 10% di pendenza. A regolare il gruppo di fuggitivi è stato l'australiano Michael Matthews, scattato per primo e poi bravo a resistere al ritorno del nostro Alberto Bettiol, capace di raggiungerlo ma non di rispondere al nuovo scatto di Matthews. Il ciclista del team Bike Exchange ha trionfato a braccia aperte con 14" sull'azzurro e 32 sul francese Thibaut Pinot. Sono stati ben 22 i fuggitivi arrivati prima della maglia gialla, con Tadej Pogacar e Jonas Vingegaard a dare ancora una volta spettacolo sull'ascesa finale. Lo sloveno ha provato più volte l'attacco, ma la maglia gialla come sull'Alpe d'Huez ha risposto con autorità, non concedendo nulla al rivale. Hanno invece pagato qualcosa gli altri uomini di classifica, con Gerraint Thomas che ha perso 17", mentre Romain Bardet è arrivato dopo 26". In classifica generale Vingegaard mantiene 2'22" su Pogacar, Thomas è terzo a 2'43", mentre Bardet è quarto a 3'01".