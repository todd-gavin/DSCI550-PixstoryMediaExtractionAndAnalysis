L’UNICEF Italia ha annunciato che il film “La Custodia” del regista Maurizio Forestieri ha vinto il Premio Speciale al Miglior Prodotto a Carattere Sociale 2022 di Cartoons on the Bay, il Festival Internazionale dell’animazione televisiva, cinematografica e cross-mediale promosso dalla RAI e organizzato da Rai Com, giunto al 26° anno, che si tiene in questi giorni a Pescara.  
Il Premio verrà consegnato oggi dalla Presidente dell’UNICEF Italia Carmela Pace nel corso della cerimonia di premiazione dei Pulcinella Awards 2022.  
“Il Premio Speciale al Miglior Prodotto a Carattere Sociale 2022 viene assegnato al lavoro più vicino al ‘mondo dei bambini’ e agli ideali di cui l’UNICEF è portatore in tutto il mondo: rispetto dei diritti dell’infanzia, partecipazione consapevole dei bambini e degli adolescenti alle vicende della loro vita, accettazione delle differenze culturali, etniche, religiose e di genere, rifiuto della guerra, della violenza e di tutte le forme di sfruttamento degli esseri umani”,  ha sottolineato Carmela Pace, Presidente dell'UNICEF Italia. 
La custodia- In un luogo e in un futuro non ben precisati, un bambino fugge da una guerra con un sogno chiuso nella custodia di un violino e una musica nel cuore che lo guiderà lungo il viaggio. Una storia di fantasia, narrata con il linguaggio dell’animazione, che unisce la poesia del racconto alla magia delle immagini e della musica. 
La custodia è un film emozionante, coinvolgente e potente nella narrazione. La cura dei particolari, la scelta dei colori e dei paesaggi ci trasporta in un mondo sconosciuto ma familiare. Il protagonista e i suoi amici rappresentano simbolicamente tutti i bambini vittime della guerra, costretti a fuggire dalla propria casa e dagli affetti. Alla fine del lungo e avventuroso viaggio si troveranno le chiavi per cominciare una nuova vita: la solidarietà, l’amicizia, la compassione, la musica, l’arte, la bellezza. La speranza oltrepassa la realtà. 

Foto fonte: Unicef