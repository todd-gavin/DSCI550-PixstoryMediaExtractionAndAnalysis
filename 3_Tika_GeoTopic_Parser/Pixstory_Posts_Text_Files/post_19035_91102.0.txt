Gian Piero Ventura torna a parlare del Mondiale mancato di quattro anni fa. Lo ha fatto prima in un'intervista al Corriere dello Sport e poi in televisione a Le Iene, ribadendo sempre lo stesso concetto: "Più che cambiare ct c'è da cambiare sistema".

Più che parlare dell'esclusione del 2017 a opera della Svezia, cosa ormai superata, ci ha tenuto a evidenziare come le cose non siano cambiate col passare degli anni. "È da più di quattro anni che mi porto un dolore dentro. E questo dolore giovedì, con la sconfitta dell’Italia con la Macedonia, è tornato intenso come quattro anni fa. In tutto questo tempo ho riflettuto molto e parlato poco. Ho sempre riconosciuto la mia colpa per quell’esclusione, ma ci sono state anche altre responsabilità. Non è una sconfitta della squadra, ma un problema di sistema. Penso che sia lo stesso sistema di quattro anni fa, che la vittoria all’Europeo ha solo mascherato".

Si dice sempre che bisogna ripartire. Si dice dal Mondiale successivo al 2006, quello del trionfo, l'ultimo che ha regalato una gioia ai tifosi azzurri. Per il resto due mancate qualificazioni e due eliminazioni ai gironi. Poca roba, pochissima. Il problema per Ventura è il sistema: "Un sistema in ritardo, senza visione, che ci ha portato a uscire al primo turno ai Mondiali del 2010 e del 2014. E che ci impone di ragionare su queste sconfitte che sembrano arrivare immeritatamente, all’improvviso, ma che hanno radici più profonde. Quattro anni fa, per tutti, è stata solo colpa mia, e mi sono fatto da parte. Oggi invece è chiaro a tutti che la colpa è del sistema. E da italiano e tifoso dell’Italia sono contento che Mancini resti. Ma adesso cambiamo il sistema".