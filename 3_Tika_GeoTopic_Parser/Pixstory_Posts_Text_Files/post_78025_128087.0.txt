ചരിത്രാതീത കാലം മുതല്‍ സജീവമായിരുന്ന സംവേദന കലയായ നാടകം, കാലാനുസൃതമായി സാങ്കേതിക വിദ്യയുടെ വികാസത്തോടൊപ്പം സഞ്ചരിച്ച്, ശബ്ദമില്ലാത്ത സിനിമയായും പിന്നീട് ശബ്ദമുള്ള ബ്ലാക് & വൈറ്റ് സിനിമയായും, ശേഷം നൂതനമായ മിഴിവിലൂടെയും, നിറങ്ങളിലൂടെയും, ശബ്ദ വിന്യാസങ്ങളിലൂടെയും സഞ്ചരിച്ച് ഇപ്പോള്‍ അതിന്റെ അങ്ങേയറ്റം നൂതനമായ ഡിജിറ്റല്‍ പ്ലാറ്റ്ഫോമില്‍ നിന്നു കൊണ്ട് തിയറ്ററുകള്‍ കീഴടക്കി വാണു കൊണ്ടിരുന്ന സമയത്താണ് OTT എന്ന സമാന്തരമായ, പേര് പോലെ തന്നെ Over The Top എന്ന ആശയത്തിന്റെ വിപ്ലവകരമായ കടന്നു വരവ്. ലോകവും മനുഷ്യരും ഇന്റെര്‍നെറ്റിലേക്കും പിന്നീട് സ്മാര്‍ട്ട് ഫോണുകളിലേക്കും സ്മാര്‍ട്ട് ടീവികളിലേക്കും ചുരുങ്ങിയപ്പോള്‍, മറ്റ് സംവിധാനങ്ങളെ പോലെ സിനിമയും സ്വഭാവികമായി അത്തരം പരീക്ഷണങ്ങള്‍ക്ക് വിധേയമാകുകയും, സിനിമ തീയറ്റര്‍ എന്ന വിശാലമായ ആ സംവിധാനത്തില്‍ നിന്നും മെല്ലെ സിനിമയും ആദ്യം ഹോം തിയറ്ററുകള്‍ ആയും പിന്നീട് കയ്യില്‍ ഒതുങ്ങുന്ന ഏറ്റവും സ്വകാര്യ ആസ്വാദനത്തിലേക്കും മെല്ലെ സാധാരണ പ്രേക്ഷകരെ കൂട്ടിക്കൊണ്ടു പോകുക ആയിരുന്നു. ഒരു പ്രേക്ഷകന്‍ എന്ന നിലക്ക്, പ്രാദേശികമോ ദേശീയമോ ആയി മാത്രം, വെറും തിയറ്ററുകളില്‍ മാത്രം ഒതുങ്ങിയിരുന്ന അവന്റെ സിനിമാ കാഴ്ചകളില്‍ നിന്നും വ്യത്യസ്തമായി, ലോക സിനിമകളെ പരിചയപ്പെടാനും, കയ്യിലൊതുക്കി സൌകര്യാര്‍ത്ഥം യഥേഷ്ടം ആസ്വദിക്കാനുമുള്ള ഒരു അവസരമാണ് അവന് ഈ OTT എന്ന സമാന്തര സംവിധാനം മൂലം കൈ വന്നത്. ഇത് മൂലം ലോകത്തിന്റെ ഏത് കോണില്‍ നിന്നും റിലീസ് ചെയ്യുന്ന ഒരു സിനിമ അതേ നിമിഷത്തില്‍ തന്നെ അവന്റെ കയ്യില്‍ എത്തിപ്പെടുന്നു എന്നതും എടുത്തു പറയേണ്ട ഒന്നു തന്നെയാണ്. കോവിഡ് മൂലം ഉണ്ടായ അടച്ചുപൂട്ടൽ ആണ് ലോകത്താകമാനം OTT യെ കുറച്ചുകൂടി ജനകീയമാക്കുന്നത്. പുറത്തിറങ്ങാൻ കഴിയാതെ വീടിനുള്ളിൽ അടച്ച് പൂട്ടപ്പെടുന്നവർ സ്വാഭാവികമായും OTT യുടെ ഉപഭോക്താവാൻ നിർബന്ധിതമാകുന്ന അവസ്ഥ. പല കാരണങ്ങളാലും മുഖ്യധാരാ സിനിമാമേഖലയിൽ അവസരങ്ങൾ നിഷേധിക്കപ്പെടുന്ന സ്വതന്ത്ര സിനിമ പ്രവർത്തകരുടെ ശക്തവും കാമ്പുള്ളതുമായ ഉള്ളടക്കങ്ങൾ ഉള്ള സിനിമകൾ പല OTT പ്ലാറ്റ്ഫോമുകളും ഇരുകൈ നീട്ടി സ്വീകരിക്കുകയും അത് ഒരു രാജ്യാന്തര പ്രേക്ഷകരെ അവർക്ക് നല്കുകയും, ഈ രാജ്യാന്തര പ്രേക്ഷകരാല്‍ തന്നെ സിനിമകള്‍ വിലയിരുത്തപ്പെടുന്നതും ഇത്തരം സ്വതന്ത്ര സിനിമാ പ്രവര്‍ത്തകര്‍ക്ക് നൽകുന്ന ഊർജ്ജവും പ്രോത്സാഹനവും പറയേണ്ടതില്ലല്ലോ. ഒരു സിനിമാ പ്രവര്‍ത്തകനെ സംബന്ധിച്ചോളം, ലോകസിനിമകൾ തൻറെ വിരൽത്തുമ്പിൽ യഥേഷ്ടം ആസ്വദിച്ചു പ്രേക്ഷകര്‍ നേടിയെടുത്ത സിനിമ സാക്ഷരത തന്നെയാണ് അവന്റെ ഏറ്റവും വലിയ വെല്ലുവിളിയും. ഉള്ളടക്കത്തിലും കഥ പറച്ചിലിലും കൂടുതല്‍ പുതുമയും സൂക്ഷ്മതയും നിറഞ്ഞ ഒരു രീതി അവലംബിക്കാതെ അവര്‍ക്ക് മുന്നോട്ടുള്ള പാത അത്ര എളുപ്പമായിരിക്കില്ല. ഇത് അവര്‍ കൂടുതൽ സംസ്കരിക്കപ്പെടാനും അതിലൂടെ പുതിയ പരീക്ഷണങ്ങൾക്ക് മുതിരാനും നിർബന്ധിതമാകുന്നു. നല്ല സിനിമകൾ പിറവിയെടുക്കുന്നതും അങ്ങനെയാണ്. OTT യുടെ ഒരു സുപ്രധാന ദൗത്യവും അതു തന്നെ. ഇതൊക്കെയാണെങ്കിലും ഒരു സാധാരണ പ്രേക്ഷകനെ സംബന്ധിച്ച് സിനിമ ഇപ്പോഴും ഒരു യഥാർത്ഥ തിയറ്റർ ഉൽപന്നം തന്നെയാണ്. ഒരു നൂതന ദൃശ്യ ശ്രവ്യ കല എന്ന നിലയിൽ സിനിമയുടെ ദൃശ്യ വിസ്മയങ്ങളും, ശബ്ദ വെളിച്ച വിന്യാസങ്ങളുടെ ചാരുതയും അതേ അളവിൽ പരിപൂർണ്ണതയോടെ ആസ്വദിക്കണമെന്നുണ്ടെങ്കിൽ അതൊരു തീയറ്റർ അനുഭവത്തിലൂടെ മാത്രമേ സാധിക്കൂ എന്നതാണ് ഒരു യാദാര്‍ഥ്യം. ഒരുദാഹരണം പറയുകയാണെങ്കിൽ തന്റെ മുറ്റത്ത് ജൈവികമായി നട്ടു നനച്ച് വളർത്തിയ ഒരു തെങ്ങിൽ നിന്നും അടർത്തിയെടുത്ത നാളികേരം ഉണക്കി അത് വളരെ സൂക്ഷ്മതയോടെ മരച്ചക്കിലാട്ടി വെളിച്ചെണ്ണയാക്കി അവസാനം അതൊരു പ്ലാസ്റ്റിക് ബോട്ടിലിൽ സൂക്ഷിച്ച് ഉപയോഗിക്കുന്ന അതേ അവസ്ഥ തന്നെയാണ് ഒരു മനോഹര സിനിമ OTT യിലൂടെ കാണുമ്പോൾ പ്രേക്ഷകനുണ്ടാകുന്ന അനുഭവം. പ്ലാസ്റ്റിക് ബോട്ടിലിൽ സൂക്ഷിച്ചത് കൊണ്ട് വെളിച്ചെണ്ണ അതൊരിക്കലും ജൈവികമല്ലാതാകുന്നില്ലല്ലോ....?!