La presenza di Michael Burke, ceo di Louis Vuitton, in prima fila allo show off schedule di Martine Rose durante la London Fashion Week non è passata inosservata. Che sia lei l’erede di Virgil Abloh alla direzione artistica della collezione uomo della griffe? Questa la domanda che serpeggiava tra i presenti e che sta tenendo banco anche sui media.

Le affinità tra la designer anglo-giamaicana, classe 1980, e lo stilista scomparso lo scorso 28 novembre non sono poche, a partire dall’ispirazione alle subculture e alle controculture, mescolando spesso e volentieri suggestioni street, sport e sartoriali.

Se l’ipotesi si rivelasse vera, Martine - che nel 2015 era stata consulente di Balenciaga accanto a Demna, grande amico di Virgil - sbaraglierebbe competitor del calibro di Grace Wales Bonner.