Nel 2021 il numero di animali domestici in Italia ha raggiunto i 62 milioni
 
Molti possessori di animali ne hanno più di 1: il 62% almeno un cane e il 56% almeno un gatto
 
L’81% dei rispondenti si dichiara molto soddisfatto del proprio veterinario
Gli animali da compagnia fanno parte della vita di moltissimi italiani. Durante il lockdown, quando abbiamo tutti vissuto un lungo periodo di isolamento, gli animali nelle nostre case sono aumentati sino a raggiungere durante il 2021 il numero di 62,1 milioni.
Altroconsumo, al fine di capire qual è il rapporto degli italiani con i propri animali di casa e verificare il loro grado di soddisfazione nei confronti del servizio reso dai veterinari, tra settembre e ottobre 2021, ha intervistato un campione di 1.058 cittadini tra i 18 e i 74 anni, tutti proprietari di almeno un animale domestico.
 
LA QUALITÀ DELLA VITA MIGLIORA SE SI VIVE IN COMPAGNIA DI UN ANIMALE
Dall’indagine è emerso che molte delle persone intervistate hanno più di un animale: più della metà (56%) dei rispondenti possiede un gatto, il 62% un cane, il 10% dei pesci, l’8% tartarughe e solamente il 3% di loro possiede dei conigli.
Inoltre, la qualità della vita di chi vive con un gatto o un cane è migliorata grazie al legame di affetto che si crea tra uomo e animale; questo riguarda in particolar modo gli anziani e i bambini. Infatti, ben l’80% dei bambini intervistati si è sentito meglio, più sereno e tranquillo, grazie alla presenza di un gatto in casa. La percentuale risulta molto alta anche tra gli anziani, che hanno dichiarato di avere avuto un miglioramento nella qualità della vita con un cane (67%), e con un gatto (77%) a far  loro compagnia.