È il sicario incaricato di uccidere altri colleghi sul treno della sopravvivenza. Brad Pitt protagonista di Bullet Train di David Leitch apre il Festival di Locarno, con la proiezione del film in Piazza Grande, il 3 agosto,  e vince l'Excellence Award David Campari.
La 75/a edizione del concorso internazionale che si svolge in Svizzera, fino al 13 agosto, ha una doppia presenza italiana in gara per il Pardo d'oro, con le prime mondiali del documentario Gigi la legge di Alessandro Comodin (già vincitore nel 2011 del Pardo d'oro nella sezione Cineasti del presente con L'estate di Giacomo) su un vigile in un piccolo centro dove si verifica una strana serie di suicidi e e Il pataffio di Francesco Lagi, tratto dell'omonimo romanzo di Malerba, ambientato in un remoto medioevo immaginato, dove un improbabile gruppo di soldati e cortigiani capitanati dal Marconte Berlocchio e dalla sua fresca sposa Bernarda, arriva in un feudo lontano. Nel cast Lino Musella, Giorgio Tirabassi, Viviana Cangiano, Alessandro Gassmann e Valerio Mastandrea.

Tra i titoli in gara (17 con 10 prime mondiali) anche Skazka (Fairytale) di Aleksandr Sokurov, sempre in prima mondiale e Stella est amoreuse di Sylvie Verheyde con Marina Fois. In piazza grande ci sarà Juliette Binoche con Paradise Highway di Anna Gutto e Delta di Michele Vannucci, un western "contemporaneo e fluviale sul Po, con Alessandro Borghi e luigi Lo Cascio e l'atteso Where the Crawdads Sing (La ragazza della palude), di Olivia Newman con Daisy Edgar Jones, adattamento dell'omonimo bestseller di Delia Owens. 

Tra i premi già annunciati di Locarno: il Pardo d'onore Manor a Kelly Reichardt, il Vision Award Ticinomoda a Laurie Anderson, il Locarno Kids Award la Mobiliare a Gitanjali Rao, il Premio Raimondo Rezzonico a Jason Blum, il Pardo alla carriera Ascona-Locarno a Costa-Gavras e il Lifetime Achievement Award a Matt Dillon. Per Cineasti del presente ci sono in lista:  A perfect day for Caribou di Jeff Rutherford con Charlie Plummer, l'opera prima E noite na America di Ana Vaz, coprodotto da Italia, Francia e Brasile.