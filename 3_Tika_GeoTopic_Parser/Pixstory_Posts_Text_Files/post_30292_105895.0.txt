Il Parma ha ingaggiato come nuovo allenatore Fabio Pecchia. L'ex calciatore di Juventus e Napoli è ormai uno specialista della Serie B e all'attivo vanta le promozioni centrate con il Verona nel 2016/17 e con la Cremonese nella stagione appena conclusa. Alla presentazione avvenuta allo stadio Tardini, Pecchia ha dichiarato: "Servirà innanzitutto energia positiva. La squadra e il club devono ridare entusiasmo al loro popolo. Sarà indispensabile accelerare i tempi perché le nostre avversarie non aspetteranno un nostro periodo di rodaggio. Negli ultimi anni il livello della cadetteria si è alzato ulteriormente: sarà sicuramente un campionato avvincente". Il presidente Kyle Krause ha aggiunto: "Il Parma è un club che merita la Serie A. Ecco perché deve tornare nel massimo campionato italiano il prima possibile. Per questo motivo abbiamo puntato su una figura che ha dimostrato di essere in grado di ottenere risultati attraverso un gioco convincente e divertente".