Il successo dei San Antonio Spurs sugli Utah Jazz ha permesso al coach Gregg Popovich di diventare l'allenatore più vincente nella storia della NBA. Sono ben 1336 le vittorie ottenute in panchina da 'Pop' dal 10 dicembre 1996, giorno in cui diventò per la prima volta allenatore dei texani.
Popovich, che a San Antonio ha vinto cinque titoli NBA, ha ringraziato tutti quelli che gli hanno permesso di raggiungere questo incredibile traguardo: "Un record come questo non appartiene ad un solo individuo: il basket è uno sport di squadra, ho avuto tanti giocatori, allenatori e dirigenti fantastici che mi hanno aiutato, come la città di San Antonio col suo incredibile supporto. Questo record non è mio: è nostro".
A 73 anni, Popovich ha così battuto il primato di Don Nelson, il quale si è complimentato con lui: "Sono orgoglioso di te, non vedevo l’ora che questo giorno arrivasse. Sei uno dei miei migliori amici nella vita, ti auguro il meglio per gli anni che ti restano in Nba".