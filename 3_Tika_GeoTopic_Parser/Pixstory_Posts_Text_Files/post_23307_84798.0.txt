Sono ormeggiati in porti italiani e ora potrebbero essere bloccati a causa delle recenti sanzioni Ue. Sarebbero cinque gli yacht di oligarchi in Italia, almeno secondo quanto riportano siti specializzati. In Liguria, c’è l’imbarcazione Barbara di Vladimir Potanin e la Ice di Sulejman Kerimov.
A Trieste è stato segnalato il Sailing Yacht A (nella foto) di Andrey Melnichenko, che con i suoi 143 metri per 12.600 tonnellate di peso è l’imbarcazione a vela di lusso più grande del mondo. Il Sailing Yacht A lo si è visto spesso a Capri, in alta stagione. La mastodontica imbarcazione è dotata delle più sofisticate e avanzate tecnologie, ha anche una enorme piscina interna, un osservatorio subacqueo oltre che l’eliporto.
Lo yacht Lady M, di 65 metri, di proprietà di Alexei Mordashov, miliardario e comproprietario della Rossiya Bank è ormeggiato nel porto di Imperia. L’altro yacht extralusso, il Lena, 40 metri circa, di proprietà di Gennady Timchenko, proprietario di Volga Group, una holding con vasti interessi nei settori di energia, trasporti e infrastrutture, ha invece lasciato da poco la banchina occupata nel porto di Sanremo. Il Lena vale 50 milioni di dollari, Lady M sfiora i 65 milioni. 
Timchenko, amico di Putin, è tra gli uomini più ricchi del mondo, secondo la classifica di Forbes e occupa la sesta posizione in Russia. Alexey Mordashov è il presidente di Severstal e fa parte di una famiglia che è considerata come la più ricca di tutta la Russia. Vladimir Potanin è il presidente di Norilsk Nickel, il più grande produttore mondiale di nichel di alta qualità del mondo. Sulejman Kerimov è il patron della compagnia mineraria Polyus. Andrey Melnichenko, invece, è il principale azionista di EuroChem Group e di SUEK: la sua imbarcazione è la più costosa e vale 450 milioni di dollari.
Oltre alle imbarcazioni segnalate nei mari d’Italia, sono a rischio anche quelle che si trovano in altri porti europei. Su tutte il My Solaris, il mega yacht da 140 metri di Roman Abramovich: l’imbarcazione del patron del Chelsea, squadra di calcio di Londra, si trova in questo momento a Barcellona. L’altro yacht di Abramovich, l’Eclipse, è stato spostato ai Caraibi.