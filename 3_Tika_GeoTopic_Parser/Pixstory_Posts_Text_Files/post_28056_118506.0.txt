La Ferrari F1-75 vista al Paul Ricard avrebbe forse potuto conquistare la pole position senza il gioco di squadra tra Charles Leclerc e Carlos Sainz. Eppure, per la rossa è stato meglio non correre rischi contro la Red Bull e Max Verstappen, spesso in grado di regalare sorprese proprio nei momenti clou, offrendo al monegasco una scia sul rettilineo del Mistral a cui va dato buona parte del merito di quei tre decimi di vantaggio sul rivale. Meriti che lo stesso Leclerc ha subito riconosciuto al compagno: “Sono molto contento per l’ultimo tentativo, felice anche per l’aiuto che mi ha dato Carlos. È stato un gran lavoro di squadra, c’è stata un’ottima comunicazione tra noi e Sainz è stato davvero fantastico. Di sicuro ho guadagnato almeno un paio di decimi gratis in rettilineo. Arrivare nel terzo settore sapendo di avere un bottino di due decimi guadagnati in quel modo mi ha aiutato ad approcciarmi alle ultime curve con più tranquillità”.

Foto: Instagram scuderiaferrari