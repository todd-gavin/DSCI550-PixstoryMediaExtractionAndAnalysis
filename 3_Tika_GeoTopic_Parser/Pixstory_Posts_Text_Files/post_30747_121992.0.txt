Andrea Dovizioso ha deciso di chiudere in anticipo la sua carriera in MotoGP. Il forlivese aveva già annunciato il suo ritiro al termine della stagione, ma durante la sosta estiva ha maturato la decisione di chiudere in anticipo il suo rapporto con Yamaha. Il campione del mondo 125 del 2004 correrà la sua ultima gara a Misano, a settembre, e cederà poi la sua moto a Cal Crutchlow: "Purtroppo negli ultimi anni la MotoGP è cambiata profondamente - la sua spiegazione - La situazione è molto diversa da allora: non mi sono mai sentito a mio agio con la moto, e non sono riuscito a sfruttarne al meglio il potenziale nonostante il prezioso e continuo aiuto del team e di tutta la Yamaha". Quest'anno Dovizioso ha conquistato appena 10 punti ed è 22° in classifica generale.