‘Tiziano e l'immagine della donna nel Cinquecento veneziano', è la mostra che promossa dal Comune di Milano in collaborazione con il Kunsthistorisches Museum di Vienna, apre il calendario di appuntamenti artistici a  Milano. La mostra, aperta dal 23 febbraio al 5 giugno, è curata da Sylvia Ferino, già direttrice della Pinacoteca Kunsthistorisches, e presenta oltre un centinaio di opere di cui 47 dipinti, 16 di Tiziano, molti dei quali in prestito da Vienna, a cui si aggiungono anche sculture e oggetti, come gioielli. A raccontare con le loro opere l'immagine della donna in quell'epoca sono anche i celebri contemporanei di Tiziano, come Giorgione, Lotto, Palma Il Vecchio e Tintoretto. "La donna per Tiziano è la creazione più importante del mondo - ha commentato la curatrice -, la bellezza della pittura significa la bellezza della donna. Per me Tiziano celebra la donna, la ammira, la rende sempre forte, individuale, bella e delle volte divina. Io credo che le donne di oggi dovrebbero studiare bene le donne come le ha dipinte per rendersi sempre forti, belle e importanti. Tiziano si può dire che era un femminista ante litteram". Le donne ritratte sono signore della borghesia veneziana, oppure figure regali, poi ci sono le 'belle veneziane' donne reali o presunte tali ritratte a mezza figura e fortemente idealizzate. Con vesti spesso scollate il loro mostrare il seno non è simbolo di spregiudicatezza ma sta a significare l'apertura del cuore, un atteggiamento di verità e sincerità. Ci sono poi le donne eroine come Lucrezia, Giuditta o Susanna che rappresentano l'onore, la castità, il coraggio e il sacrificio, o Maria Maddalena nella sua fase di penitenza. Infine le figure mitologiche come Venere che nasce dal mare come Venezia e personifica la città. La mostra si annuncia già un successo visto che sono oltre 35 mila i visitatori che si sono prenotati per ammirarla. In mostra si possono ammirare, tra le altre opere, il ritratto di Eleonora Gonzaga della Rovere, la Madonna col bambino, Isabella d'Este in nero, la Giovane donna con cappello piumato che arriva dall'Ermitage di San Pietroburgo, Venere, Marte e Amore.