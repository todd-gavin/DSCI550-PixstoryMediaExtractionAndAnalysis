La McLaren ha ingaggiato lo spagnolo Alex Palou, campione in carica della IndyCar, per la stagione 2023. Lo spagnolo, al pari di Pato O'Ward e Colton Herta, effettuerà dei test con la monoposto di F1, anche se in linea di massima dovrebbe continuare a gareggiare oltreoceano con la squadra della casa britannica.  L'ingaggio del 25enne ha però nuovamente alimentato le voci sulla possibile sostituzione di Daniel Ricciardo, protagonista di un'altra stagione piuttosto anonima con la McLaren in F1. È stato lo stesso australiano a pubblicare una storia su Instagram per ribadire che il prossimo anno correrà ancora con la scuderia di Woking: "Ci sono state un sacco di voci sul mio futuro in F1, ora ascoltate me. Sono impegnato con la McLaren fino al termine della prossima stagione e non sto andando via. Le cose facili non esistono. Mi sto facendo un culo così con la squadra per migliorare la macchina e tornare davanti dove merita. Lo desidero più di ogni altra cosa. Ci vediamo a Le Castellet". Sul circuito francese del Paul Ricard si disputerà il prossimo gran premio del Mondiale F1 2022.