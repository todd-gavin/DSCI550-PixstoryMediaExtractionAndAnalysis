Milwaukee Bucks – Boston Celtics 95-108
Boston espugna il campo di Milwaukee e porta la serie a gara 7. Partita sempre condotta dagli ospiti, che hanno vinto tutti i parziali dei quarti, ma con i Bucks che sono sempre rimasti in contatto pur senza mai riuscire a sorpassare nel punteggio. La sfida nella sfida è stata quella tra Jayson Tatum, autore di 46 punti arricchiti da 9 rimbalzi, e Giannis Antetokounmpo, 44 punti e ben 20 rimbalzi. Per i Celtics ci sono anche 22 punti di Jaylen Brown e 21 di Marcus Smart, per Milwaukee 17 di Jrue Holiday.

Golden State – Memphis Grizzlies 110-96
Golden State fatica per tre quarti contro Memphis, ma alla fine porta a casa partita e serie. Gli ospiti sono stati bravissimi anche senza la loro stella Ja Morant, la cui assenza si è fatta sentire soprattutto negli ultimi 12 minuti, chiusi con il punteggio di 32-19 per i padroni di casa. Warriors trascinati dai soliti noti: Steph Curry ha segnato 11 dei suoi 29 punti nell'ultimo quarto, Klay Thompson ne ha messi a referto 30 e Draymond Green ha sfiorato la tripla doppia con 14+15+8. Tra gli ospiti, 30 punti di Dillon Brooks e 25 di Desmond Bane.