È stata svelata oggi la nuova livrea 2022 del team Ducati Pramac Racing impegnato nel prossimo Mondiale MotoGP. La squadra satellite della casa di Borgo Panigale prosegue con una line-up immutata rispetto a quella della passata stagione, con l’esperto Johann Zarco – quinto nella classifica finale del campionato scorso – affiancato dal rookie dell’anno 2021, Jorge Martin. A cambiare è invece il numero 1 del box, visto l’avvicendamento tra Claudio Calabresi e l’uscente Francesco Guidotti, passato invece in Ktm.