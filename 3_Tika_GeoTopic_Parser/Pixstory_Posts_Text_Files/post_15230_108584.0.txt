Tutto pronto a Piossasco per la Festa dello Sport: il 25 e il 26 giugno dalle 10 alle 18 nella sede del Polisportivo di Via N. Costa una due giorni di dimostrazioni e prove gratuite in stand dedicati seguite da istruttori qualificati di 20 Associazioni diverse.
Un grande evento che rientra a pieno titolo nelle azioni del Piano degli interventi Family friendly organizzato dal Comune di Piossasco in collaborazione con l’associazione Dance World e il supporto delle associazioni partecipanti, della Cooperativa Sociale Coesa e dell'ASl To3.
Una bella squadra di realtà attive sul territorio, unite per lanciare un forte messaggio: lo Sport ci dona salute, ci fa stare bene insieme agli altri nella valorizzazione delle qualità di tutti ed arricchisce la nostra società.
Un'occasione di festa per sportivi (e simpatizzanti) di tutte le età e per tutti i gusti: dalla danza al calcio, dalle arti marziali al tennis dalla scherma storica ai giochi medioevali, passando dal volo al tennistavolo, dal ciclismo alla pesistica, dalla pallamano al plogging per unire sport e rispetto per l'ambiente. 
Spazio anche ad attività di tandem e corsa per non vedenti, previste sabato 25 giugno dalle 9 alle 12, all’incontro “Lo sport raccontato dagli sportivi” che si svolge sempre sabato alle 16,30 e alla Partita del Cuore, un match di calcetto inclusivo tra ASD Nessuno escluso (Juventus for Special) e GSD San Giorgio che si disputa domenica 26 giugno alle 10.