La Serie A continua a emozionare, sia per quanto riguarda la lotta Scudetto che per quella salvezza. Nella domenica della 36esima e terzultima giornata di campionato, il Milan ha vinto per 3-1 in trasferta a Verona, riprendendosi la vetta della classifica con due punti di margine sull’Inter: a guidare la serata stellare dei rossoneri è stato Sandro Tonali, autore di una doppietta in grado di ribaltare in pochi minuti il vantaggio iniziale dell’Hellas prima che, a chiudere i giochi sul finale, ci pensasse il solito Rafael Leao. Ma emozioni e gol non sono mancati neanche nelle retrovie: il Venezia ha sconfitto per 4-3 il Bologna, andando in gol in pieno recupero con Johnsen. L’impresa salvezza dei lagunari rimane comunque difficilissima dopo l’1-1 dello spareggio tra Salernitana e Cagliari: alla rete di Simone Verdi su rigore, ha risposto Altare al 99esimo, al termine di un recupero lunghissimo per l’assegnazione e la successiva cancellazione con il Var di un rigore per i sardi. Stasera chiude il programma Fiorentina-Roma, partita decisamente importante in ottica Europa.

Foto: Instagram acmilan