Quella che vedete nella foto e’ un’immagine dell’Alpe di Siusi al tramonto. E nemmeno tanto pensata, perché scattata da una seggiovia in movimento. Ma non servono troppi accorgimenti perché la bellezza di questo luogo e’ magica.
Si tratta di un altopiano dolomitico all'interno del territorio del comune di Castelrotto, praticamente sopra Ortisei.
175 km di piste, 80 km di piste da fondo soleggiate, 60 km di sentieri escursionistici invernali perfettamente preparati, 50 km di percorsi marcati per le escursioni con le ciaspole e una vista mozzafiato sullo spettacolare panorama delle Dolomiti Patrimonio Mondiale UNESCO con Sciliar, Sassolungo, Sassopiatto e Catinaccio.
E poi sci di fondo ma anche gite in carrozza trainata dai cavalli, slittini o relax in una delle meravigliose baite che offrono le delizie culinarie altoatesine.
Io ci sono stata anche d’estate e l’ho girata sia a piedi, facendo il giro del Sassolungo,che con la e-bike. Ci ritroviamo, se volete, fra qualche post per delle buone idee sulle prossime vacanze.