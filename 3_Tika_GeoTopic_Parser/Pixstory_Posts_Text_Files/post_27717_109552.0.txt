Guarda un po’ chi si rivede al volante di una Ferrari. Ok, non si tratterà di una monoposto di Formula 1, ma ai tifosi del Cavallino farà di sicuro un certo effetto vedere Rubens Barrichello ancora una volta vestito di rosso. L’occasione per ritrovare Rubinho è arrivata a 17 anni dal suo addio a Maranello grazie a quello che, almeno per il momento, è un semplice test sulla pista di Vallelunga, dove il cinquantenne brasiliano si è 
seduto al volante della Ferrari 488 GT3 Evo 2020 della Scuderia Baldini alternandosi sul sedile con il figlio Dudu e con Giancarlo Fisichella. Al momento nessuna notizia su un possibile debutto di padre e figlio nel campionato italiano GT, ma di certo le immagini non potranno che far 
felici i tifosi nostalgici, ricordando di un’epoca di clamorose vittorie sempre più lontana nella memoria.

Foto: Aci Sport