Quella del Gran Premio d'Argentina è una gara storica! Aleix Espargarò ottiene il primo successo personale in MotoGP, e porta l'Aprilia per la prima volta nella sua gloriosa storia a vincere anche nella classe regina, dopo aver dominato in lungo e largo in passato tra 125 e 250! Al termine di una gara tiratissima Aleix, in lacrime dopo il traguardo, supera un coriaceo Jorge Martin e vince meritatamente, davanti anche a un bravissimo Alex Rins, che con un paio di giri in più avrebbe potuto dire la sua. Bravo anche Mir, quarto e ultimo anello del poker spagnolo, quinto Pecco Bagnaia, che sta piano piano ritrovando la via giusta e chiude innanzi a Binder, Vinales e Quartararo! Altri italiani da segnalare: Bezzecchi bravissimo nono, davanti a Bastianini e Marini. In una classifica strettisima, Aleix Espargarò è il nuovo leader iridato.