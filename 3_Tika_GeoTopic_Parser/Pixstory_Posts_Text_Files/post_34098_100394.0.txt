Arbitro ma non solo. Nella vita di Fabio Franzò, oltre a fischietto e cartellini, ci sono corsie ospedaliere e sale operatorie. L’infermiere 27enne ha vestito i panni dell’eroe durante lo scorso weekend quando, durante il match di Serie D fra Casertana e Rotonda da lui diretto, ha salvato la vita al portiere della squadra ospite Vladislavs Kapustins.

Uscito in presa bassa nel corso della ripresa, l’estremo difensore si è scontrato con un avversario, perdendo immediatamente i sensi. Su di lui si sono fiondati il compagno di squadra De Foglio, che gli ha estratto la lingua, e lo stesso Franzò, che accortosi dell’assenza di respiro, ha praticato le manovre di rianimazione. Un intervento decisivo, al quale hanno fatto seguito l’entrata in azione degli staff medici delle due società.

Intervenuto nella trasmissione ‘Zona Rossoblù’, l’arbitro ha spiegato: «Lavoro in sala operatoria e sono abituato a questi episodi. Vedendo che non riprendeva conoscenza, ho temuto il peggio. L’istinto mi ha portato subito a mettermi a disposizione. Non è stato soltanto merito mio, tutti hanno dato un contributo: l'unione fa la forza. Senza assistenza non ci sarebbe stato un buon epilogo. Non so se ci sia stato effettivamente l’arresto cardiaco, ma su quello respiratorio non ho dubbi e ha rischiato tantissimo»