Gli ultimi due anni per le società di calcio (e non solo ovviamente) sono state disastrose dal punto di vista degli incassi. Ne ha risentito parecchio il fatturato e questo John Elkann, presidente di Exor, lo ha ripetuto più volte nella lettera agli azionisti che ha preparato al termine del primo trimestre del 2022. Ha però parlato anche della Juventus che scende in campo la domenica e nei fine settimana. La mancanza di risultati non preoccupa, ma semmai è un punto dal quale partire per fare scelte diverse e investire al meglio le risorse per tornare a trionfare in Italia e in Europa: "Come abbiamo imparato, quando mancano i risultati il cambiamento si rende necessario ed è per questo che abbiamo nominato un nuovo Consiglio di Amministrazione e i nuovi ad, direttore sportivo, allenatore e giocatori. Abbiamo anche garantito alla società tempo e risorse sufficienti per tornare ai massimi vertici, sul campo e fuori: il più grande desiderio di tutti i suoi appassionati tifosi e azionisti".

"Sfortunatamente, la pandemia ha colpito la Juventus proprio quando stava avviando il nuovo piano di sviluppo, utilizzando i €300 milioni dell’aumento di capitale deciso alla fine del 2019 e ha portato a una difficile prima metà della stagione 2021/2022, con la Juventus che ha chiuso in perdita di €119 milioni.", ha scritto ancora John Elkann, "In risposta a tutto questo, la Juventus ha sviluppato un nuovo piano e lanciato un aumento di capitale di €400 milioni, approvato nell’ottobre del 2021".

Importante anche l'assenza del pubblico per la mancanza di risultati sportivi: "Come per il resto dello sport e del settore dell'intrattenimento, la pandemia ha impedito ai tifosi di vedere le loro squadre in azione. Nel 2021 la Juventus ha visto il 50% delle sue partite all'Allianz Stadium giocarsi a porte chiuse, mentre le restanti sono state condizionate da regole che hanno imposto una presenza ridotta, da mille spettatori al 50% della capienza. Questo ha privato i giocatori di quell'energia che arriva dai tifosi, qualcosa che l’ex giocatore e poi Presidente bianconero Giampiero Boniperti, che purtroppo ci ha lasciato nel 2021, conosceva bene quando diceva: 'Non c'è più bel regalo dell'amore dei tifosi'".