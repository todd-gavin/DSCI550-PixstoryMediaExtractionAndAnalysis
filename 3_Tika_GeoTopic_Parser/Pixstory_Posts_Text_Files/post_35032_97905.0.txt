Solo un anno fa stavano per festeggiare lo scudetto vinto davanti a Barcellona e Real Madrid. Oggi invece l'Atletico Madrid rischia di non qualificarsi nemmeno per la prossima Champions League anche se, al momento, la classifica la vede al quarto posto. Ma la sconfitta per 2-0 di ieri sera contro l'Atletico di Bilbao è preoccupante perché il Betis (quinta) dista solo 4 punti e ha una partita in meno.

A fotografare il momento degli uomini di Simeone ci ha pensato il portiere e capitano, Jan Oblak: "Mancano solo quattro partite alla fine della stagione e dobbiamo qualificarci per la Champions Lega, è d'obbligo, perché altrimenti avremo grossi problemi, ma non è più possibile entrare in campo senza testa come accaduto stasera".

"Io non capisco. Negli spogliatoi sembra tutto a posto, poi entri in campo, prendi due ammonizioni in cinque minuti, un autogol e tutto si complica. Continuiamo a ripeterci che dobbiamo fare meglio, ma se non lo facciamo è inutile. Non ho risposta su quello che sta succedendo ma non si può andare avanti così. I miei compagni di squadra hanno personalità e voglia, ma in campo non lo mostriamo, non so cosa sta succedendo, dobbiamo trovare il problema e risolverlo in fretta".