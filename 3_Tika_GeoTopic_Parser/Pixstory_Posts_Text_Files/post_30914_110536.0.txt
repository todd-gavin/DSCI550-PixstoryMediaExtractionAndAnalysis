Prosegue in maniera convincente l'avventura del Setterosa di Pallanuoto ai Mondiali di Budapest. Le ragazze allenate da Carlo Silipo hanno travolto la Francia con il punteggio di 17-7 e si sono qualificate per la semifinale, dove incontreranno gli Stati Uniti campioni olimpici e mondiali in carica che a loro volta hanno battuto la Spagna 13-8. Oggi le azzurre, sempre avanti nel punteggio, hanno allungato nel secondo tempo chiuso 7-3 e dilagato nel terzo, completando un parziale di 10-0 che ha seppellito le speranze delle francesi.