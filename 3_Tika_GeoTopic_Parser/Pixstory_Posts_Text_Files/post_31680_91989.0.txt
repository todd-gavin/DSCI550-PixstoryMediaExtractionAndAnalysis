Per l'estate 2022 una grande mostra dedicata al tema dello sguardo e della percezione, della visione e dell'illusione, con opere di maestri storici e contemporanei, da Magritte a Liu Bolin, e con installazioni che modificheranno gli spazi del museo, oltre alla cinematografia sperimentale degli anni Venti e Trenta, da Duchamp a Man Ray, fra i primi artisti ad “aumentare la realtà”.
In autunno, accanto alla presentazione delle nuove acquisizioni destinate ad arricchire la collezione permanente, compresa un'opera storica di Mario Sironi, si annuncia un importante omaggio a Picasso per i settant'anni dall'esposizione di Guernica in Italia. Era il 1953. Il MAN racconterà la genesi di questo capolavoro assoluto.
Il MAN, che da sempre si dedica alla ricerca e a diversi linguaggi del contemporaneo, inaugura una nuova stagione espositiva che mira a riflettere su alcuni temi sollecitati dal dramma della pandemia e della reclusione: la comunicazione interrotta, lo sguardo velato dal diaframma di uno schermo, la lettura delle immagini sottratte alla vista e restituite in una realtà virtuale. Tornare a guardare, ad allenare gli occhi e a porsi domande sulla autenticità della visione è lo scopo di una mostra che, partendo da antecedenti storici, padri nobili di una pittura di verità e d'inganno, come René Magritte e Giorgio de Chirico, apre lo spettro alle indagini estetiche più recenti in fatto di percezione o apparenza.