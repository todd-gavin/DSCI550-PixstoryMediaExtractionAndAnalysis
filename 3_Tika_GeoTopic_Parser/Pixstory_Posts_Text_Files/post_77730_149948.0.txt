സൂപ്പർ താരമോ സൂപ്പർ സിനിമയോ?
മുണ്ട് മടക്കി കുത്തി, കൂളിംഗ് ഗ്ലാസ് വച്ച് പൊളിറ്റിക്കലി ഇൻകറക്ട് ആയ ഡയലോഗ് അടിക്കുന്ന സൂപ്പർ താരം…നൂറാളെ അടിച്ചു വീഴ്ത്തി ഒരു പോറൽ പോലുമേൽക്കാതെ നിൽക്കുന്ന സൂപ്പർ താരം…സെൻസിബിലിറ്റിയും സെൻസിറ്റിവിറ്റിയും പ്രസംഗിച്ചു കയ്യടി വാങ്ങുന്ന സൂപ്പർ താരം...സത്യത്തിൽ സിനിമയ്ക്ക് സൂപ്പർ താരത്തെ ആവശ്യമുണ്ടോ? 
സമീപകാലത്തെ സൂപ്പർ താരങ്ങളുടെ ചരിത്രം പരിശോധിച്ചാൽ മനസിലാകുന്നത് സ്റ്റാർഡം ആവശ്യമായിരുന്നത് അവർക്കായിരുന്നു അല്ലെങ്കിൽ അവരെ ഒരു ബിസിനസ് പ്രോഡക്റ്റ് ആക്കി മാറ്റി പണം കൊയ്യാനുള്ള ഇൻവെസ്റ്റ്മെന്റ് ആക്കിയവർക്കായിരുന്നു അതിന്റെ ആവശ്യം എന്ന് കാണാം. സിനിമയ്ക്ക് വേണ്ടത് നടനെയാണ്. കഥ പറയാൻ അനുയോജ്യരായ അഭിനേതാക്കളെയാണ്. സിനിമയ്ക്ക് വേണ്ടത് പ്രേക്ഷകനെ താരത്തിന്റെ പേര് പോലും മറന്നു കളയിക്കുന്ന പരകായപ്രവേശം നടത്തുന്ന അതുല്യ നടന്മാരെയും നടിമാരെയുമാണ്. 
സൂപ്പർ താരമാകുക എന്നത് നടന്റെ ആദ്യ പരിഗണന ആകുമ്പോൾ ഇല്ലാതാകുന്നത് അയാളിലെ അഭിനേതാവിനെയാണ്. ആ താര പരിവേഷം നിലനിർത്താൻ എന്ത് വേഷവും കെട്ടിയാടാൻ അയാൾ നിർബന്ധിതനാകും. സൂപ്പർ താര ചിത്രങ്ങൾ എന്ന ലേബലിൽ എത്തുന്ന സിനിമകൾ/മാസ്സ് മസാല ചിത്രങ്ങൾ മുന്നോട്ട് വയ്ക്കുന്നത് ഒരേ പാറ്റേൺ ആണ്. അമാനുഷികനായ ഒരു നായകനും ആക്ഷനും പ്രതികാരവും ഒരു സുന്ദരിയായ നായികയും! 
ഒന്നാലോചിച്ചു നോക്കൂ, നമ്മുടെ മുൻനിര നടന്മാരുടെ പ്രൊഫൈൽ ഉണ്ടാക്കിയാൽ അതിലുണ്ടാകില്ലേ ഒരു ചുക്കിനും ചുണ്ണാമ്പിനും കൊള്ളാത്ത കുറെ സൂപ്പർ താര പടങ്ങൾ? എന്തുകൊണ്ട് അവർ സെലെക്ടിവ് ആയില്ല? അവരുടെ അഭിനയിക്കാനുള്ള കഴിവിനെ മിനുക്കി എടുക്കാൻ സഹായിക്കുന്ന ചിത്രങ്ങൾക്കായി ആ സമയവും അധ്വാനവും ഉപയോഗിച്ചില്ല? നമുക്ക് വേണ്ടത് സൂപ്പർ സിനിമയല്ലേ?
സിനിമയെന്ന കലയ്ക്ക് സൂപ്പർ താരത്തിന്റെ ആവശ്യമില്ല. അതേ സമയം സിനിമ വ്യവസായത്തിന് സൂപ്പർ താരത്തിന്റെ ആവശ്യമുണ്ട്. അത് തിരിച്ചറിഞ്ഞവർ അവരെ വച്ച് ഒരു ലോജിക്കും കഥയുമില്ലാത്ത കളർഫുൾ പടങ്ങൾ ചെയ്യിച്ച് ബിസിനസ് ചെയ്യുന്നു. പക്ഷെ എല്ലാത്തിന്റെയും അവസാനം ഈ താരങ്ങൾ, എന്തുകൊണ്ടാണ് താൻ മറ്റു തൊഴിലുകൾ ഉള്ളപ്പോഴും അഭിനയം തന്നെ തിരഞ്ഞെടുത്തത് എന്ന് മറന്നു തുടങ്ങുമ്പോൾ അവരിലെ നടൻ മരിച്ചു വീഴുന്നത് കാണാം. 
സൂപ്പർ താരങ്ങളുടെ ലുക്ക്/ഇമേജ് എന്നത് വളരെ വിലപിടിപ്പുള്ള ഒരു കാര്യമാണ്. അത് നിലനിർത്താൻ എന്തൊക്കെ സൗന്ദര്യവർദ്ധക പ്രക്രിയകളിലൂടെ അവർ കടന്നു പോകുന്നു. ആ അധ്വാനം അവർ അഭിനയത്തിൽ പുതുമ കൊണ്ട് വരാനോ പുതിയ തരം സിനിമകൾ പരീക്ഷിക്കാനോ ഉപയോഗിക്കുന്നുണ്ടോ? താരത്തിന്റെ ഫാൻസ്‌ എപ്പോഴും ഏജ് ഇൻ റിവേഴ്‌സ് ഗിയറിലും വിന്റേജ് ലുക്കിലും അഭിരമിക്കുന്നത് കാണാം. നടനെ ഇഷ്ടപ്പെടുന്നവർ സന്തോഷിക്കുക അയാളിലെ നടനെ വെല്ലുവിളിക്കുന്ന കഥാപാത്രങ്ങളെ കാണാൻ കിട്ടുമ്പോഴാണ്. 
ചുരുക്കത്തിൽ സിനിമയെ ഒരു കഥ പറയൽ മാധ്യമമായി കാണുന്നവർക്ക് നടനെയാണ് ആവശ്യം. സിനിമയെ ഒരു ബിസിനസ് മാത്രമായി കാണുന്നവർക്ക് ഒരു താരത്തിനെ വളർത്തി വലുതാക്കി, നിലനിർത്തി കൊണ്ട് പോകാനാണ് താല്പര്യം. കാരണം താരം അവരുടെ പ്രോഡക്റ്റ് ആണ്.
നടൻ സിനിമയുടെ നാവാണ്; താരം സിനിമയുടെ കെട്ടുകാഴ്ചയും. നടന് സിനിമയ്ക്ക് അകത്തോ പുറത്തോ കാര്യങ്ങളിൽ നിലപാടുകൾ എടുക്കാനോ തുറന്ന് പറയാനോ ആരെയും പേടിക്കേണ്ടതില്ല. താരത്തിന് അതിന് പരിമിതികൾ ഉണ്ടെന്ന് നമ്മൾ കാണുന്നതാണല്ലോ! 
ഈ സൂപ്പർ താര പരിവേഷങ്ങളുടെ മായാലോകം വിട്ട്, ഇനിയെങ്കിലും ഇവർ നടൻമാർ എന്ന നിലയിൽ സ്‌ക്രീനിൽ അത്ഭുതങ്ങൾ കാണിക്കുമെന്ന് പ്രതീക്ഷിക്കാമോ? സാധ്യത കുറവാണ്. കാരണം സൂപ്പർ താരം ആയിക്കഴിഞ്ഞാൽ പിന്നൊരു തിരിച്ചുപോക്ക് അസാധ്യമാണ്. അല്ലെങ്കിലും പണത്തിന് മീതെ പരുന്തും പറക്കില്ലല്ലോ?