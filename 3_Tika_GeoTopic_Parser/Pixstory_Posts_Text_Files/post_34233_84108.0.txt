Con una nota congiunta, la Federcalcio polacca e tutti i giocatori del ct Czesław Michniewicz hanno annunciato di non aver intenzione di giocare contro la Russia. C’è però un giocatore che, rispetto agli altri, segue la vicenda in modo ancora più appassionato. Si tratta di Wojciech Szczęsny, sposato con una donna ucraina, e quindi ancora più sensibile agli eventi delle ultime ore. 

In un lungo post pubblicato sul proprio profilo Instagram, il portiere della Juventus ha raccontato le sue sensazioni: «Mia moglie è nata in Ucraina, nelle vene di mio figlio scorre sangue ucraino. Vedere la sofferenza sui loro volti e la paura per il loro paese mi fa capire che non posso stare fermo e fingere che non sia successo niente. Mi rifiuto di giocare contro chi sceglie di rappresentare i valori e i principi della Russia». 

In serata, poi, durante il post-partita di Empoli-Juventus Szczęsny ha ribadito con forza il concetto: “Ho scelto di non giocare contro la Russia e sono contento che i miei compagni abbiano preso la stessa decisione. In caso di sconfitta a tavolino, perderemo a testa alta. 
La maggior parte della mia famiglia è lontana dall’ucraina, ma lì c’è gente che si sta nascondendo e sta cercando di scappare.
Credo che i social debbano essere usati non solo per la foto post-partita, ma per dire come stanno le cose”.

Crediti foto: calciomercato.com