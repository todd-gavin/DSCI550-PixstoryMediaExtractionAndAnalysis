Lorenzo Pellegrini salterà anche la sfida contro il Genoa. A confermarlo, in conferenza stampa, è lo stesso José Mourinho che ha sottolineato come il calciatore della Roma stia recuperando e cercando di ritrovare la forma ottimale. Il capitano giallorosso proverà ad esserci per la delicata trasferta di San Siro, in programma martedì sera, dove la Roma affronterà l’Inter per gli Ottavi di Coppa Italia. 

Il mese di febbraio comincia al meglio, però, per il tecnico portoghese che ad eccezione di Pellegrini e del lungodegente Spinazzola ha tutta la rosa a disposizione. Un elemento da non sottovalutare considerando i numerosi impegni dei giallorossi nelle prossime settimane tra Coppa Italia, Serie A e Conference League. L’obiettivo di Mourinho è quello di arrivare fino in fondo in tutte le competizioni, cercando di rientrare in corsa per la Champions League e dando il giusto valore alle coppe.