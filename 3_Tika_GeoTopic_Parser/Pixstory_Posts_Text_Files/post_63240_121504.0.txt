പ്രിയപ്പെട്ടവരുടെ ഓർമ്മകൾ നൽകുന്ന വേദന അത് എത്രത്തോളം ആഴമേറിയതാണ് എന്ന് തിരിച്ചിയുന്നത് അവരുടെ സാന്നിദ്ധ്യം ഇല്ലാതാകുമ്പോൾ മാത്രമാണ്.. -

"മരണം ഒരാളെ ജീവിതത്തിൽ നിന്ന് തട്ടിയെടുത്താൽ കുറെക്കാലത്തേക്കെങ്കിലും മരിച്ച വ്യക്തിയുടെ ഇണയുടെ ജീവിതം കവി ടിപ്പിഞ്ഞാണത്തിൻ്റെ അവസ്ഥയിലാകും. ചിലപ്പോൾ ജീവനുള്ള പാവയെപ്പോലെ അർത്ഥമില്ലാത്ത ശബ്ദങ്ങൾ അത് പുറപ്പെടുവിക്കാം. മറ്റു ചിലപ്പോൾ എന്തും നിറയ്ക്കാവുന്ന വ്യക്തിത്വമില്ലായ്മയിലേക്ക് അത് നിപതിക്കും "

അമ്മമ്മയുടെ വേർപാടിന് ഏഴാണ്ട് തികയുമ്പോഴും അച്ഛൻ പ്രിയപ്പെട്ട Meree sh T Pവർണ്ണിച്ചതു പോലെ തന്നെയുണ്ട്

Mereesh Tp... 

അമ്മമരിച്ചൊരു വീട്ടിലൊരച്ഛനെ കണ്ടിട്ടുണ്ടോ?
ഉമ്മറത്തെ മൂലയിലൊരിടത്ത്
കസാലയിൽ
മിണ്ടാണ്ടിരിക്കുന്നുണ്ടാവും. 
കാണാൻ വരുന്നവരോട്
തലയാട്ടും.
കരയുന്ന പെൺമക്കളെ കേൾക്കുമ്പോൾ,
ഓളോട്
മിണ്ടാണ്ടിരിക്കാൻ 
പറയൂയെന്ന് 
അടുത്തു നിൽക്കുന്ന
സ്ത്രീകളോട് പറയും.
എല്ലാം കൃത്യമായി കൈകാര്യം ചെയ്യുന്ന മകനോട് നിസ്സാരമായൊരു കാര്യമുണ്ടാക്കി വെറുതെ ദേഷ്യപ്പെടും.
ആളൊഴിഞ്ഞ രാത്രിയിൽ വെള്ളപുതച്ചു കിടക്കുന്നവളെ 
കാണുംതരത്തിൽ കസേരയിട്ടിരുന്ന് ഭൂതകാലത്തെ ജീവിതത്തെ ഓരോരോന്നായി
ഓർത്തെടുക്കും.
രാവിലെ എന്നെന്നേയ്ക്കുമായി വേർപെടും മുമ്പ്
ഒന്നടുത്തിരിക്കണമെന്നും
ഒന്നു തൊടണമെന്നും
ഒന്നുമ്മവയ്ക്കണമെന്നും
അയാൾ അതിയായി
കൊതിക്കും.
അയാളോടത് ആരും ചോദിക്കുകയോ
ആരുമത് മനസ്സിലാക്കുകയോ ചെയ്യില്ല.
എല്ലാവരുമുറങ്ങിക്കഴിയുമ്പോൾ
വെള്ളപുതച്ചു കിടക്കുന്നവൾ അയാൾക്കരികിലെത്തുകയും
വേർപിരിയലിൻ്റെ നൊമ്പരം പങ്കുവെക്കുകയും
കൈകൾ കോർത്തണച്ചുപിടിക്കുകയും 
നെറ്റിയിൽ മൃദുവായി ഉമ്മവയ്ക്കുകയും
അവരൊരുമിച്ച് 
പതിയെ മയങ്ങുകയും ചെയ്യും.
നേരം വെളുത്താൽ
ചിതയൊരുങ്ങുന്നിടത്തേക്ക് 
പാളിപ്പാളി നോക്കും
നേരമാവുമ്പോൾ
എന്നാലെടുക്കുകയല്ലേന്ന്
ചോദ്യമായെത്തുന്നയാളോട് തല താഴ്ത്തി മനസ്സില്ലാതെ തലയാട്ടും..
അവളെ വീടിനുള്ളിൽ നിന്നും ഇറക്കുമ്പോൾ
ഉമ്മറത്ത് ഇരുന്നിടത്തു നിന്ന് അറിയാതെ അയാളെണീറ്റു നിൽക്കും.
നോക്കാൻ ത്രാണിയില്ലാതന്നേരം വിദൂരതയിലേക്കു നോക്കും.
ഇറങ്ങിപ്പോവുന്നവൾ
തൻ്റെ കൈപിടിച്ചാദ്യമായി ഉമ്മറപ്പടി കയറിവന്നത് അയാളപ്പോഴോർക്കും.
മുറ്റത്ത് 
അവസാനവെള്ളം കൊടുക്കുന്നവരുടെ 
നിര അയാൾ കാണും
കുറ്റവും കുറവും പറഞ്ഞിരുന്നവർ
പരിചരിക്കാത്തവർ.
ചിതയിലെടുത്തു കിടത്തുമ്പോൾ
അയാൾ നിർന്നിമേഷനായി നോക്കും.
ചിത കത്തിത്തുടങ്ങുമ്പോൾ
അയാളുടുള്ളവും
എരിഞ്ഞു തുടങ്ങും.
അവളെരിഞ്ഞൊടുങ്ങുമ്പോൾ,
അയാളൊരുനെരിപ്പോടായി നീറിത്തുടങ്ങും..
അമ്മ മരിച്ച വീട്ടിലെ
ഉമ്മറത്തും അകങ്ങളിലും
അച്ഛന്മാരെന്നും 
നീറുന്നുണ്ടാവുമൊരു
നെരിപ്പോടായി ..