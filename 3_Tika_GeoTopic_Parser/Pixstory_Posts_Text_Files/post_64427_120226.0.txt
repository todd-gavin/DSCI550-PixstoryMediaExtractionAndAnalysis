Legends of Indian football - 1

ഇന്ത്യാ വിഭജനം - കലാപങ്ങൾ, കൂട്ടക്കൊലകൾ, അശാന്തിയിൽ നിന്ന് ശൂന്യതയിലേക്ക് പലായനം ചെയ്യുന്ന പതിനായിരങ്ങൾ. ഫൈസലാബാദിൽ (പാക്കിസ്ഥാൻ ) നിന്ന് തകരക്കൂടിനെ ഓർമിപ്പിക്കുന്ന ഒരു ട്രക്ക് അമൃതസറിലേക്ക് (ഇന്ത്യ) യാത്രക്കൊരുങ്ങുകയാണ്. ഉജഗാർ സിംഗ് പതിമൂന്നുകാരനായ മകനെ മറ്റു പതിനഞ്ചോളം പേർക്കൊപ്പം ട്രക്കിലേക്ക് കയറ്റി. ഫഗ്വാരയിലുള്ള ബന്ധുക്കളുടെ അടുത്തെത്തിക്കുകയായിരുന്നു ലക്ഷ്യം. ഞരങ്ങിമൂളി ഏതാനും മീറ്ററുകൾ നീങ്ങിയ ട്രക്ക് കലാപകാരികൾ തടഞ്ഞു. ഭീതിതീണ്ടിയ മനസ്സും ഭയന്നുലഞ്ഞ ഉടലുമായി ആ പതിമൂന്നുകാരൻ ഒന്നരദിവസം ട്രക്കിൽ ഒളിച്ചുപാർത്തു. പാതിരാവിൽ വാളുകളുടെ മുരൾച്ചയും തോക്കുകളുടെ മുഴക്കവും വെടിമരുന്നിന്റെ ഗന്ധവുമുള്ള തെരുവിലൂടെ ആ ട്രക്ക്  വീണ്ടും നീങ്ങിത്തുടങ്ങി. മൂന്നാം ദിനം അമൃതസറിലെത്തി. അവിടെ നിന്നും കൂടെയുള്ളവരുടെ സഹായത്താൽ അവൻ ഫഗ്വാരയിലേക്കുള്ള കരിവണ്ടിയിൽ കയറിക്കൂടി. ആളുകളേക്കാൾ ശവശരീരങ്ങൾ നിറഞ്ഞ കരിവണ്ടിയുടെ പ്രതലം രക്തം തളംകെട്ടി വഴുക്കുന്നുണ്ടായിരുന്നു... 

വീണ്ടുമൊരു പത്ത് വർഷം കഴിഞ്ഞു.

പ്രതിരോധത്തിലെ കാഠിന്യം കൊണ്ടും പതറാത്ത സമീപനം കൊണ്ടും ഫുട്ബാൾ കളത്തിൽ സ്‌ട്രൈക്കർമാർക്ക് വാതം വരുത്തുന്ന ജർണയിൽ സിംഗായി ആ കുട്ടി വളർന്നു. പഞ്ചാബ് യൂണിവേഴ്സിറ്റി, രാജസ്ഥാൻ ക്ലബ്, മോഹൻ ബഗാൻ വഴി ഇന്ത്യൻ ടീമിലേക്ക്. പത്ത് വർഷത്തോളം അവിടെ തുടർന്നു.  ഏഷ്യൻ ഓൾ സ്റ്റാർ ഇലവൻ നായകസ്ഥാനം അലങ്കരിച്ചിട്ടുള്ള ഏക ഇന്ത്യൻ താരമായ  ജർണയിലിനെ പേടിയോടെയാണ് ഭൂഖണ്ഡം മുഴുവനുമുള്ള സ്‌ട്രൈക്കർമാർ കണ്ടത്. ഒരിക്കലും തോൽക്കാൻ തയ്യാറില്ലാത്ത മനോഭാവമായിരുന്നു ജർണയിലിന്, എത്ര കരുത്തനായ വിദേശ താരത്തേയും എതിരിടാനുള്ള തടിമിടുക്കും അദ്ദേഹത്തിനുണ്ടായിരുന്നു. 

1961 മെർദേക കപ്പ്. ഇന്ത്യ - മലേഷ്യ പോരാട്ടം. അബ്ദുൽ ഗനി എന്ന ഏഷ്യൻ പുഷ്കാസ് മലേഷ്യൻ ടീമിലുണ്ടായിരുന്നു. അവരുടെ എക്കാലത്തെയും മികച്ച സ്‌ട്രൈക്കർ. ഗനിയെ തടയാൻ  ജർണയിലിന് പറ്റുമോ എന്ന്  ഇന്ത്യൻ ടീമിന് വരെ സംശയം. പറഞ്ഞത് പോലെ കളിയുടെ തുടക്കത്തിൽ  ഗനി തന്റെ ഫന്റാസ്റ്റിക് ഡ്രിബ്ലിങ് കൊണ്ട്  ജർണയിലിനെ ഫൂളാക്കി രണ്ടു തവണ കടന്നുപോയി.  എന്നാൽ മൂന്നാമതൊന്നിന് ജർണയിലിനെ കിട്ടിയില്ല. ഒരു കോമൺ ബോൾ ഗനിക്കും ജർണയിലിനും ഇടയിലേക്ക് വരുന്നു. ഹെഡ് ചെയ്ത് ഒഴിവാക്കാമായിരുന്നിട്ടും ജർണയിൽ, ഗനി ചെസ്റ്റ് ചെയ്യാൻ കാത്തുനിന്നു. കിട്ടിയ അവസരത്തിൽ ജർണയിലിന്റെ ബ്ലഡഡ് സൈഡ് വോളി ഗനിയുടെ മുഖമടച്ച്. പിന്നീട് ഗനി കിളിപോയ പോലെയാണ് കളിച്ചത്. ജപ്പാൻ ഉൾപ്പടെയുള്ളവരെ തോൽപ്പിച്ച് ഫൈനൽ വരെ മുന്നേറിയിരുന്ന മലേഷ്യ പക്ഷെ ഇന്ത്യയോട് തോറ്റു (2 -1 ),  ജർണയിലിന്റെ വാശിപ്പുറത്ത്. 

ടീമിന് വേണ്ടി ഏത് പൊസിഷനിലും കളിക്കാൻ ജർണയിൽ റെഡിയായിരുന്നു. 1962 ഏഷ്യൻ ഗെയിംസിൽ തലയിൽ ആറ് സ്റ്റിച്ചുമായി അദ്ദേഹം  കളിച്ചത് സ്‌ട്രൈക്കർ റോളിലായിരുന്നു.  സെമിയിൽ വിയറ്റ്നാമിനെതിരെയും ഫൈനലിൽ ദക്ഷിണ കൊറിയക്കെതിരെയും ഗോൾ നേടിക്കൊണ്ട് സ്വർണ നേട്ടത്തിൽ സുപ്രധാന പങ്കുവഹിച്ചു. പെനാൽറ്റി ഏരിയക്ക് ചുറ്റും വലിയൊരു മേഖല സ്വന്തം ഇഷ്ടപ്രകാരം ഭരിച്ചിരുന്ന ജർണയിൽ രാജ്യാന്തര ഫുട്ബാളിൽ ഏറ്റവും മികവ് പുലർത്തിയ പ്രതിരോധ ഭടനായിരുന്നു.  റഹ്‌മാനും പാർമറും മനോരഞ്ജൻ ഭട്ടാചാര്യയുമെല്ലാം  'ജർണയിൽ അപ്രോച്ചിൽ' കളിച്ചിരുന്നെങ്കിലും ജർണയിൽ, ജർണയിൽ മാത്രമായിരുന്നു. 

സ്‌ട്രൈക്കർമാർ ഗ്ലാമർ പരിവേഷം നേടുന്ന ഫുട്ബാളിൽ, അവരെ തടഞ്ഞു പേരെടുക്കാൻ ജർണയിലിന് അനായാസം സാധിച്ചു. 1962 ൽ ഇന്ത്യയിലെ ഏറ്റവും പോപ്പുലർ കായിക താരത്തെ കണ്ടെത്താനുള്ള ഇന്ത്യൻ എക്സ്പ്രസ്സ് പോളിൽ വിജയിച്ചത് ജർണയിൽ സിംഗ്. അദ്ദേഹം പിന്തള്ളിയവരുടെ പേര് കൂടി കേൾക്കുക. ക്രിക്കറ്റർ നരി കോൺട്രാക്ടർ, ടെന്നീസ് താരം രാമനാഥൻ കൃഷ്ണൻ, ലോക ബില്യാർഡ്‌സ് ചാമ്പ്യൻ വിൽ‌സൺ ജോൺസ്... അങ്ങനെ നീളുന്നു. 

2000 ൽ കാനഡയിൽ വെച്ച്  ജർണയിൽ സിംഗ് നിര്യാതനായി.  ❤️⚽️🙏