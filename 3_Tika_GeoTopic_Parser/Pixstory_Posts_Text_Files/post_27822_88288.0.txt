Il primo verdetto della stagione 2022 di Formula 1 vede rosso: la pole position del GP Bahrain va infatti a Charles Leclerc, bravo a superare nell'ultimo tentativo della Q3 il miglior tempo del compagno di squadra Carlos Sainz (il più rapido dopo il primo push) e soprattutto quello del campione del mondo in carica Max Verstappen. 1:30.558 il crono della pole del ferrarista, che dunque inizia alla grande la stagione della scuderia di Maranello, di nuovo davanti a tutti in qualifica quasi un anno dopo l'ultima volta (GP Azerbaijan 2021). Alle sue spalle, il grande rivale Verstappen, staccato di un decimo abbondante e in grado di beffare per soli 6 millesimi l'altra rossa di un Carlos Sainz comunque in crescita. Solo quinto Lewis Hamilton, alle spalle anche di Perez, mentre l’altra Mercedes del giovane George Russell non va oltre la nona casella in griglia. 

Foto: Instagram f1