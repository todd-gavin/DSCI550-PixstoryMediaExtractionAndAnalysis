Francesco Totti è tornato a parlare e lo ha fatto dando consigli a Ibrahimovic, uno che ha appena 5 anni meno di lui ma che in campo, dietro a un pallone, vorrebbe correrci ancora per un po’. Gli infortuni però ne stanno condizionando la stagione e quindi si parla di futuro a rischio con la maglia rossonera, oltre che quel chiodo dove appendere un giorno gli scarpini sembra sempre più vicino.

“Da amante del calcio spero che Ibra possa continuare”, ha detto Totti, “sarebbe un regalo per tutti quelli che seguono questo sport. La decisione è troppo personale. Spero continui finché ne avrà voglia ma solo se il fisico gli consente di poter essere decisivo come è sempre stato. Gli auguro di non trasmettere mai un senso di tenerezza a chi lo vede in panchina o faticare in campo”. C’è qualche similitudine tra l’ultimo anno dell’ex numero 10 giallorosso e quello di Ibra e purtroppo queste sono le panchine e gli infortuni: “Il mio ultimo anno non lo augurerei neanche al peggior nemico. Quando ti abitui solo a subentrare, piano piano perdi il ritmo partita. Entri e ti accorgi che arrivi dopo sul pallone: la testa ti dice ancora perfettamente cosa fare ma le gambe ci arrivano un attimo dopo". 

E poi un consiglio al gigante svedese: “Uno come Ibra per immagine e impatto lo vorrebbero tutti. Bisogna stare attenti a non diventare un poster o una bandiera da sventolare solo quando serve. Il giorno che smetterà Ibra capisca subito cosa vuole fare. Se gli dovesse arrivare una proposta chieda subito: cosa devo fare e con chi devo farlo?”.