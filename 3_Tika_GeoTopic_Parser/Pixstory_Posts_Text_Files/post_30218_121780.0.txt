In un mercato piloti scosso dalle vicende relative all'Alpine, con il passaggio di Fernando Alonso all'Aston Martin e Oscar Piastri che ha smentito il suo arrivo al posto dello spagnolo, arriva una certezza dalla Williams: il team di Grove oggi ha comunicato l'estensione del contratto di Alex Albon, per il "2023 e oltre". Un primo tassello per la squadra britannica, che fino ad oggi aveva entrambi i piloti in scadenza. Resta ancora da definire chi sarà il compagno di squadra di Albon: Nicholas Latifi è stato a lungo in discussione già durante questa stagione e il suo futuro in F1 sembra appeso a un filo.