La crisi petrolifera innescata dalla guerra arabo-israeliana aveva determinato il ritorno dell'inflazione.
L'inflazione induceva, nei lavoratori, la spinta ad ulteriori rivendicazioni retributive, che però, ove non
corrispondenti ad incrementi di produttività, generavano nuove pressioni inflazionistiche. In questo
contesto, ha iniziato a porsi l'esigenza di commisurare la crescita dei livelli di reddito all'andamento dei
parametri macroeconomici. Lo stesso sindacato ha riconosciuto che il salario non può essere trattato come
una variabile indipendente dall'andamento dell'economia. Sono maturate, in questo contesto, le condizioni
per aprire trattative a tutto campo sui costi del lavoro e sulle strategie industriali, sovente riassorbite nel
più ampio alveo di una contrattazione trilaterale, cui partecipava anche il governo, tanto a presidio
dell'interesse pubblico al controllo dell'inflazione, quanto per mettere a disposizione compensative dei
sacrifici richiesti ai lavoratori. Non è un caso che proprio in quegli anni si sia registrato un aggravamento del
già elevato indebitamento pubblico. Ne è scaturito un acceso dibattito sull'ammissibilità o no di
un'ingerenza del legislatore in un campo, come quello retributivo, tradizionalmente riservato alla
contrattazione collettiva.