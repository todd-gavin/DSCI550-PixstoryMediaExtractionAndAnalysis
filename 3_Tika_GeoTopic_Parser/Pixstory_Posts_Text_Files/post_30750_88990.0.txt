Non è ancora finito il calvario fisico per Marc Marquez. Il pluricampione della MotoGP si è sottoposto a una visita medica a Barcellona, dopo aver accusato dei problemi al rientro dalla trasferta in Indonesia. L'esito degli esami ha evidenziato un ritorno della diplopia, il problema agli occhi che aveva già fermato lo spagnolo lo scorso anno.
L'aspetto positivo è che, come sottolineato dallo stesso Marquez sui suoi profili social, la diplopia sì è manifestata in maniera più leggera rispetto al passato.
Un'altra buona notizia riguarda gli esami svolti questa mattina a Madrid, i quali non hanno evidenziato conseguenze fisiche dalla terribile caduta che ha visto Marquez protagonista nel warm up del GP Indonesia e che lo aveva costretto a saltare la gara asiatica. 
Impossibile al momento fare una previsione sui tempi di rientro, dato che la diplopia richiede riposo prolungato e non è neppure esclusa la necessità di un intervento chirurgico. La stagione 2022 del pilota Honda appare però già compromessa.