Il posticipo della 25esima giornata di serie A si chiude con la vittoria in trasferta della Fiorentina sul campo dello Spezia per 2-1.
I viola, in maglia biancorossa, hanno dominato il match ma rischiato anche di compromettere il risultato finale.
Il primo errore grave è arrivato nel primo tempo, quando Piatek ha sbagliato il rigore concesso per fallo di Reca su Nico Gonzalez al 16esimo. L'attaccante polacco si è riscattato segnando l'1-0 al 42esimo.
Nella ripresa la Fiorentina ha sfiorato il raddoppio con Gonzalez e Biraghi, venendo poi punita al 74esimo da Agudelo, abile a sfruttare un grave errore di Amrabat che ha perso palla da ultimo uomo all'altezza del centrocampo. Come Piatek nel primo tempo, anche il giocatore marocchino si è fatto perdonare, segnando il gol decisivo all'89esimo con un tiro da fuori area. 
La Fiorentina sale cosi a quota 39 punti, a -1 dal settimo posto occupato dalla Roma. Per lo Spezia si interrompe invece una striscia positiva che ha portato 10 punti nelle precedenti 4 partite.