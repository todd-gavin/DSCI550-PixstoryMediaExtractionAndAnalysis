La sconfitta interna contro il Torino è stata fatale per Roberto D’Aversa. Il tecnico ex Parma ha così concluso dopo sole 22 partite la propria esperienza sulla panchina della Sampdoria, attualmente in quindicesima posizione in Serie A, a +4 punti dal Cagliari terzultimo. Un bottino decisamente magro che ha spinto la dirigenza a cambiare. E se nel prossimo match, in programma domani contro la Juventus per gli ottavi di finale di Coppa Italia, la squadra sarà allenata dal tecnico della Primavera, Felice Tufano, il futuro dei blucerchiati è già scritto: imminente è l’annuncio della firma di Marco Giampaolo, che torna a Genova dopo la positiva esperienza alla guida della Samp tra il 2016 al 2019. Per l’abruzzese è pronto un contratto di due anni e mezzo che lo legherà ai liguri fino al termine del campionato 2023-2024.