La pioggia costringerà Matteo Berrettini a un tour de force che potrebbe portarlo a giocare due match nel giro di poche ore, gli ottavi di finale e i quarti del torneo sulla terra battuta outdoor di Rio de Janeiro. La gara contro il padrone di casa Thiago Monteiro si sarebbe dovuta giocare nella giornata di ieri ma a causa della pioggia è stata rinviata a oggi, giorno in cui sono in programma anche i quarti di finale.

Berrettini e Monteiro si sfideranno alle 18.30 ore italiane. A seguire l'altro ottavo di finale tra Federico Delbonis e Carlos Alcaraz che riprendono dal parziale di 4-5 (parziale 15-30). Non prima delle 21 in campo Pablo Andujar e Diego Schwartzman. A seguire il quarto di finale dove potrebbe scendere nuovamente sulla terra rossa brasiliana Berrettini.