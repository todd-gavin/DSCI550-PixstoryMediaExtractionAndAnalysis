Gli esami strumentali a cui è stato sottoposto Angel Di Maria questa mattina presso il J Medical hanno evidenziato una lesione di basso grado del muscolo adduttore lungo della coscia sinistra. Non sono certo buone notizie per Massimiliano Allegri che ieri sera, nel post partita, aveva detto di non essere preoccupato. "Vediamo domani gli esiti degli esami, sono cose che capitano", aveva detto ai microfoni di Dazn, "Lui ha avuto quel problemino all'adduttore anche una settimana fa, ma non sono preoccupato, ora vediamo gli esiti degli esami domani".

Quanto ci metterà Di Maria a tornare in campo non lo sa nessuno. Lo staff medico della Juventus ha comunicato che l'infortunio sarà rivalutato tra una decina di giorni per capirne di più sugli effettivi tempi di recupero. Quindi l'argentino salterà certamente le prossime partite di campionato.