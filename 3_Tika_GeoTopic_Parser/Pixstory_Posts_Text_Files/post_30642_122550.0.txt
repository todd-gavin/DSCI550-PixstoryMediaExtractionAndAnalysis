Salta l'amichevole in programma a Tel Aviv tra Juventus e Atletico Madrid, ultimo test prima dell'avvio del campionato che si sarebbe dovuto giocare domenica sera. A far cambiare i piani delle due squadre le tensioni che si stanno vivendo in queste ore in Israele, con una serie di attacchi aerei svolti nella Striscia di Gaza a cui ha fatto seguito il lancio di numerosi razzi verso il territorio israeliano. L'organizzazione islamica Ziad Nahaleh ha specificato che "Tel Aviv e tutte le altre città israeliane sono nel mirino", motivo per cui si è preferito evitare una trasferta potenzialmente rischiosa. Entrambe le squadre, che ora si trovano a dover organizzare all'ultimo istante un ultimo test prima dell'inizio della stagione, hanno confermato tramite i social media l'annullamento della partita: "In ragione degli ultimi sviluppi, l’amichevole tra Atletico Madrid e Juventus, in programma in Israele è stata cancellata" ha scritto la società di Torino.