Era l’ultimo team all’appello dei 10 impegnati nel Mondiale di Formula 1, ma adesso lo scacchiere è finalmente completo: la Williams Racing, storica scuderia britannica vincitrice in passato di 7 titoli Piloti e 9 Costruttori, presenterà l’innovativa monoposto per la stagione 2022 nella giornata di martedì 15 febbraio. 
Ancora da decidere il nome della vettura (verosimilmente sarà FW44 per proseguire la nomenclatura classica), che sarà comunque affidata al confermato Nicholas Latifi e al quasi debuttante Alexander Albon, pilota anglo-thailandese rimasto a piedi nel 2021 dopo una deludente stagione 2020 come compagno di Max Verstappen al volante della Red Bull. A proposito, già domani si partirà con la seconda presentazione vera e propria, con la monoposto del campione del mondo in carica (e di Sergio Perez) a mostrarsi in anteprima sul web.