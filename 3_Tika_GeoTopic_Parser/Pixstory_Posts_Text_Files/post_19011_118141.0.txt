Alla vigilia della prima vera amichevole per la Juventus, la prima anche della tournée americana, ha parlato l'allenatore Max Allegri che non ha nascosto le ambizioni della sua squadra per quest'anno. I bianconeri punteranno a vincere tutti i trofei, ma in particolare il tecnico sottolinea l'importanza di riportare a Torino lo scudetto. "Dopo essere rimasti un anno senza trofei, per la prima volta in dieci anni, abbiamo il dovere di vincere lo scudetto. La Juventus come sempre parte per centrare tutti gli obiettivi, quest'estate sono arrivati giocatori importanti, alcuni di esperienza e altri giovani, inoltre è il secondo anno quindi partiamo già da una buona base".

L'allenatore ha parlato anche dei nuovi arrivi, due giocatori di esperienza: "Di Maria e Pogba sono straordinari, abbiamo un giovane come Gatti e poi ci sono altri giovani che devo valutare. Sono molto contento dell’arrivo di Bremer, giocatore fisico e con le caratteristiche che cercavamo. Non ci sono tanti difensori di quel livello e la società è stata molto brava a sostituire prontamente De Ligt. Sono soddisfatto, ora però iniziano le partite e manca solo un mese all'inizio della stagione".

La tournée americana vedrà la Juventus impegnata contro il Chivas, squadra messicana, e contro Barcellona e Real Madrid.