In campo gioca e sta migliorando partita dopo partita, ma è fuori dal rettangolo verde che si gioca la partita più complicata. Kessié non ha ancora raggiunto un accordo con il Milan per il prolungamento del contratto e tra qualche mese potrebbe cambiare maglia a parametro zero. Ipotesi che un anno fa accomunava anche Donnarumma e Çalhanoglu che, oggi, giocano con Psg e Inter.

Il rischio che anche Kessiè possa lasciare Milano a parametro zero è altissimo vista la richiesta di 8 milioni di euro di ingaggio fatta dal giocatore e il "no" secco della società a una cifra ritenuta troppo alta.

Ecco quindi che si sta facendo sempre più probabile la pista che porta il centrocampista ivoriano al Barcellona che dopo aver perso Messi ha iniziato la ricostruzione della squadra. Dopo gli acquisti di gennaio di Dani Alves, Ferrán Torres e Aubameyang, i blaugrana hanno nel mirino anche Kessié e sarebbero disposti anche ad accontentare le richieste del calciatore. Nelle prossime settimane se ne saprà di più.