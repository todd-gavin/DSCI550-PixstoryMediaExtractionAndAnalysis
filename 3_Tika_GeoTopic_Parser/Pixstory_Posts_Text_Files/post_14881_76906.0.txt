“Cuori in Emergenza” nasce nel 2016 per far fronte alla grave crisi internazionale che ha coinvolto diversi Paesi in cui Bambini Cardiopatici nel Mondo - A.I.C.I. onlus stava operando da anni. Questa difficile situazione ha portato ad un aumento delle richieste di intervento per bambini che non potevano essere operati nel proprio Paese, a causa della mancanza di strutture adeguate all'esecuzione degli interventi.

Da qui la necessità di avviare “Cuori in Emergenza”, per permettere ai bambini provenienti da Paesi in guerra oppure non operabili in loco di essere operati in Italia. Grazie al progetto, ad oggi, è stato possibile sostenere 70 casi provenienti da differenti paesi. 

La situazione sanitaria attuale ha causato temporaneamente l'interruzione delle missioni all'estero (che riprenderanno a breve) nonostante ciò, prosegue l'impegno dell'associazione con gli interventi ai bambini già presenti in Italia che necessitano di cure specifiche così come l'accoglienza ai bambini più gravi provenienti da paesi stranieri, nel pieno rispetto delle norme sanitarie vigenti. Sede deputata per gli interventi è da sempre l’I.R.C.C.S. Policlinico San Donato (MI).

Obiettivo della campagna che l'associazione realizzerà nei prossimi mesi è migliorare questi risultati e continuare a curare il maggior numero possibile di bambini con cardiopatia congenita.