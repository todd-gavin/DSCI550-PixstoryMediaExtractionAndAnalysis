Nel distretto di Obolon, a nord di Kiev, ha aperto il primo dei Punti Ai.Bi. che stanno nascendo in Ucraina: spazi sicuri, liberi dalle macerie e dagli ordigni bellici, in cui i bambini possono ritrovare serenità e il sostegno di personale specializzato per affrontare la sindrome da stress post traumatico

Nello specifico, l’attività proposta è stata quella di cucire un piccolo cuscino con diversi pezzi di tessuto, utilizzando per l’imbottitura materiali come holofiber (un poliestere artificiale), piselli, grano e orzo per l’imbottitura. È stato commovente vedere come le mamme hanno mostrato ai figli (in prevalenza maschi) come usare l’ago con cura e pazienza, e osservare l’attenzione e l’entusiasmo dei bambini nel realizzare insieme alle mamme questo prodotto.
Successivamente, i bambini si sono spostati in palestra, dove un’animatrice, istruttrice di Qì Gōng (disciplina che mischia esercizi legati alla medicina tradizionale cinese e arti marziali, favorendo la meditazione e la concentrazione), li ha immersi in un mondo magico di gioco e movimento.
Intanto, le mamme, grazie all’atmosfera rilassata favorita dall’attività del cucito, sono state accompagnate con delicatezza dalla psicologa a condividere le esperienze vissute in questo periodo di guerra e a esporre le loro emozioni.
La giornata si è poi conclusa con l’inizio della creazione di un albero, simbolo di Amici dei Bambini, formato dai quadratini di carta colorata che ogni bambino che parteciperà alle attività ritaglierà e attaccherà insieme a quelli di tutti gli altri: un insieme di “punti” che compongono un disegno ricco di storie e di vite.