A Roma l’Inghilterra maltratta 33-0 l’Italia nella prima uscita casalinga del Sei Nazioni 2022. Allo stadio Olimpico il XV della Rosa agguanta un successo mai in discussione, frutto di un dominio totale, complici anche gli azzurri che purtroppo compiono decisi passi indietro rispetto alla decente prestazione dell’esordio in Francia. Per il c.t. Kieran Crowley è la conferma di quanto purtroppo molti altri prima di lui avevano provato a correggere: possono cambiare gli uomini, puoi lanciare promettenti giovani, puoi scovare affidabili equiparati, ma l’attitudine, la mentalità, la capacità di leggere le fasi della partita e la tecnica individuale, rappresentano lacune a questo livello impresentabili. Finisce 0-33, senza alcuna attenuante.