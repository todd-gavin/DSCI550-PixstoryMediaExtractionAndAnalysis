24 gol in stagione, 24 centri per trascinare l’U17 dell’Avellino fino alla prima storica semifinale scudetto, persa poi contro il Padova.

Questo il bottino di Salvatore Fusco, attaccante classe 2005 della squadra campana, che sembra aver attirato l’attenzione del Milan.

Oltre ai gol, fisicità, dinamismo e capacità di giocare con la squadra hanno fatto sì che la giovane punta fosse seguita dai rossoneri e altre società di Serie A, intenzionate a rinvigorire il proprio settore giovanile.

All’Avellino si è messo subito in mostra, dopo aver iniziato allo Sporting Club San Prisco ed esser passato al Benevento, prima di approdare definitivamente ai biancoverdi. 

Ad avvicinarlo al mondo del calcio, il papà, Massimiliano, centravanti da oltre 200 gol nelle serie minori. Dopo aver appeso gli scarpini al chiodo, infatti, Fusco ha iniziato la carriera da allenatore seguendo così da vicino il giovane Salvatore. 

Ora, il possibile grande salto per avvicinarsi al mondo dei professionisti: il Milan si è già mosso.