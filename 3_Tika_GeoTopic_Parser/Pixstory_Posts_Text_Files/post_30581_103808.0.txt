Ivan Perisic saluta l'Inter, destinazione Tottenham. Il croato ha firmato un biennale con la squadra allenata da Antonio Conte, allenatore che ritrova dopo lo scudetto vinto nella stagione 2020/21. Il centrocampista ha utilizzato Instagram per postare il proprio saluto al mondo nerazzurro: "Dopo 254 partite, 55 goal, 49 assist, 3 trofei e 18.934 minuti passati sul campo a indossare questa gloriosa, la mia avventura all'Inter termina qui. Anche se ogni fine segna un nuovo inizio, è importante guardare indietro a questi anni passati e condividere con voi il mio più sincero orgoglio per il lavoro svolto e gli obiettivi raggiunti insieme. È stata un'esperienza indimenticabile che ha dato tanto a me come giocatore e a tutta la mia famiglia. Al team, allo staff, a tutti i dipendenti, ma soprattutto ai tifosi: avrete sempre un posto speciale nel mio cuore. Me ne vado sentendomi onorato di aver fatto parte di questo club. Con tante emozioni nel cuore, vi lascio dicendo… 'È una gioia infinita, che dura una vita, Pazza Inter, amala'".