Il Milan rinnova la partnership con lo sponsor tecnico Puma e incassa un sostanzioso aumento economico. L'accordo, che prevede oltre alla fornitura del materiale tecnico anche la denominazione del Centro Sportivo Vismara, viene valutato dalle indiscrezioni attorno ai 30 milioni di euro all'anno, contro i 14 del precedente accordo. Decisivi i risultati sportivi ottenuti nelle ultime due stagioni dalla squadra guidata da Stefano Pioli e culminati con la conquista dello scudetto lo scorso maggio. Nel comunicato emesso dalle parti interessate si legge: " PUMA e AC Milan sono lieti di annunciare l'estensione a lungo termine della loro partnership, nata nel 2018. PUMA continuerà a essere il Principal Partner, il Global Technical Supplier e l'Official Licensed Partner del Club rossonero, tornato ai vertici del calcio italiano con la squadra più giovane della storia moderna a vincere lo Scudetto, nonché una delle squadre più giovani d'Europa. Nell'ambito dell'accordo, PUMA diventerà il Naming Partner Ufficiale del Centro di allenamento dell'AC Milan Vismara, la casa dei futuri talenti del Club. Il centro sarà rinominato "PUMA House of Football" e diventerà la sede per lo sviluppo delle performance, con investimenti mirati sulla prossima generazione di giovani calciatori del Milan, contribuendo a sostenere anche il settore femminile. Il Centro sarà anche la sede delle attivazioni del brand e della community, ospitando eventi e iniziative in città".