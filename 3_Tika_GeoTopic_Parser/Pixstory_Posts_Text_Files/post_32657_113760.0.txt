Dopo un lungo inseguimento alla Turchia, durato per tutti e 11 i giorni di gare, l'Italia ha concluso in maniera trionfale la XIX edizione dei Giochi del Mediterraneo 2022, ospitati dalla città algerina di Orano. Per la nazionale olimpica italiana si tratta della 5° affermazione consecutiva nel medagliere finale di una manifestazione nota anche come Olimpiadi del Mediterraneo, a cui partecipano tutti i paesi bagnati dal Mare Nostrum. Alla fine il sorpasso sui turchi si è concretizzato con la pioggia di ori degli ultimi giorni, arrivati soprattutto da nuoto e scherma. L'Italia ha chiuso con 48 ori, 50 argenti e 61 bronzi, davanti a una sorprendente Turchia (45-26-37) e alla Francia (21-24-35), fischiatissima dal pubblico algerino. I padroni di casa dell'Algeria hanno conquistato 20 medaglie d'oro, chiudendo al quarto posto assoluto davanti a Spagna (13 ori), Egitto e Serbia (entrambi con 12). Si tratta della 14° vittoria assoluta del Belpaese ai Giochi su 19 edizioni complessive e la prossima edizione si terrà nel 2026 a Taranto.