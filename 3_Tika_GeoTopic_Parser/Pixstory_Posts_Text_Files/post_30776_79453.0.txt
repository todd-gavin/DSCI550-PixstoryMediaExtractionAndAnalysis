Iniziano nel migliore dei modi le Olimpiadi invernali di Pechino 2022 per l'Italia. Francesca Lollobrigida ha vinto l'argento nei 3000m del pattinaggio velocità.
Nel round finale, la pronipote dell'attrice Gina Lollobrigida ha gareggiato in coppia con l'olandese Irene Schouten, la più forte atleta di questa disciplina, la quale ha rispettato i pronostici della vigilia vincendo l'oro con il nuovo record olimpico di 3:56.930. La nostra connazionale, in testa per gran parte della gara, ha chiuso in 3:58.06. Completa il podio la canadese Isabelle Weidemann.
A fine gara, la Lollobrigida ha dichiarato: "Pensavo solo a spingere, spingere, c'è stato un momento in cui ero davanti. Pensavo a mio marito e alla mia famiglia che faceva il tifo per me".