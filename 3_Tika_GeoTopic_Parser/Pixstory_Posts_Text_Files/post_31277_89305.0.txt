IED ha vinto, con Francesco Matera, il Woolmark Performance Challenge 2021, consegnato in questi giorni in quanro sospeso per causa Covid. Premiato a Parigi lo studente di Fashion Design, che si aggiudica una borsa di ricerca da 10.000 €. La proposta: un capo ad uso sportivo (con inserti in elastan nella Lana Merino) che agisce come una seconda pelle, adattandosi al corpo in movimento.
‘’L’unico modo per proiettarsi nel futuro è ascoltare il proprio corpo e le proprie esigenze”. A parlare è Francesco Matera, studente IED Milano al secondo anno di Fashion Design – specializzazione in Shoes and Accessories Design – fresco di vittoria (tra oltre 400 candidature) dell’edizione 2021 di Woolmark Performance Challenge, competizione internazionale per applicazioni inedite e innovative della Lana Merino australiana al mondo dello sport. Era arrivato in finale, a dicembre, insieme ad altri 11 futuri designer da tutto il mondo, tra cui anche la collega IED Milano Beatrice Beffa. Francesco Matera ha conquistato la giuria immaginando un capo che agisca come una seconda pelle per migliorare le prestazioni atletiche dello sportivo, che possa adattarsi al corpo in movimento e che, seppur inizialmente progettato per la corsa, si possa facilmente usare in tutti gli sport oltre che nella vita di tutti i giorni. Un design che punta su zone ad alta compressione strategicamente posizionate, ottenuto utilizzando elastan in indumenti a maglia senza cuciture, per supportare e manipolare i muscoli e gli arti durante l’esercizio.Grazie alla compressione, il capo progettato da Francesco mira anche a correggere l’eventuale postura scorretta che può  mettere a rischio la performance dell’atleta, e guarda naturalmente anche alla sostenibilità: utilizzando la lana merino – quindi fibre naturali e biodegradabili – il prodotto “viene dalla terra e la restituisce alla natura al termine del suo percorso di utilizzo”.
 