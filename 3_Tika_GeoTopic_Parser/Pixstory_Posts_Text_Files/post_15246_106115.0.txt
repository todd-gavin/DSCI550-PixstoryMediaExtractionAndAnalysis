Secondo i dati resi noti oggi dall'Istat, nel 2021 la spesa media mensile delle famiglie residenti in Italia è pari a 2.437 euro mensili, con un aumento del 4,7% nel confronto con il 2020.

"Un rimbalzo scontato ma insufficiente. Il recupero sul 2020 era ovvio e atteso visto che quello era l'anno con i lockdown più duri e le chiusure più rigide e stringenti, ma rispetto ai valori pre-pandemia del 2019 i consumi delle famiglie sono ancora molto distanti, in media 122 euro al mese, -4,8%" afferma Massimiliano Dona, presidente dell'Unione Nazionale Consumatori. 

"Secondo il nostro studio, rispetto al 2019 i consumi annui di una famiglia media sono ancora inferiori di 1470 euro, divario che sale a 2019 euro per una coppia con due figli, è pari a 936 euro per una coppia con 1 figlio. Il record spetta alle coppie senza figli tra 35 e 84 anni, con un gap di 260 euro al mese, -9,1%, 3118 euro annui, un abisso. Unica tipologia di famiglia ad aumentare i consumi rispetto al 2019 è la persona sola con 65 anni e più, +5 euro al mese, 55 euro all'anno. Dato che i loro consumi sono quelli obbligati e necessari, anche durante le chiusure del 2020 potevano acquistare senza limiti" conclude Dona.