Romelu Lukaku ha iniziato la sua seconda avventura all'Inter. La giornata di ieri, iniziata con lo sbarco all'alba all'aeroporto di Milano, è culminata con la firma del nuovo contratto che lo lega ai nerazzurri. Ai microfoni di InterTv, l'attaccante belga ha promesso grande impegno per tornare a farsi apprezzare dai tifosi: "Tornare qui è un’emozione fortissima. Prometto duro lavoro, impegno e sacrificio per aiutare l’Inter a vincere e a proseguire il percorso intrapreso la scorsa stagione. Saprò riconquistare la fiducia di tutti e dare nuove gioie ai tifosi. L’Inter mi ha dato tanto e adesso spero solo di fare meglio di quanto fatto prima. Per me è come tornare a casa. La mia famiglia è sempre stata benissimo a Milano, sin dal primissimo giorno". Lukaku ha sottolineato il ruolo del presidente Zhang nell'operazione di ritorno all'Inter: "Gran parte del merito va proprio al presidente, perché ci ha sempre creduto e ha spinto fino all’ultimo perché tutto andasse a buon fine. Ma devo ringraziare anche i miei compagni. Li ho già sentiti quasi tutti. Anche loro si sono impegnati a fondo perché io tornassi e gli sarò sempre grato". Infine, un pensiero anche per il ruolo avuto dall'allenatore Simone Inzaghi: "Mi hanno convinto i tifosi prima di tutto, poi anche il mister. Siamo sempre stati in contatto durante tutta la scorsa stagione e penso che abbia fatto un gran lavoro con la squadra. Non vedo l’ora di far parte anche io del progetto. Ho tanta voglia di lavorare con lui, perché ha fatto giocare la squadra a un livello altissimo".