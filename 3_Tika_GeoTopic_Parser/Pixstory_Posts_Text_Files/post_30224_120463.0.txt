La Juventus ha chiuso la tournée negli Stati Uniti uscendo sconfitta dal match con il Real Madrid campione d'Europa. I Blancos hanno vinto per 2-0 con reti di Karim Benzema e Marco Asensio, dimostrandosi superiori ai bianconeri in larghi frangenti della partita, come ha ammesso l'allenatore Massimiliano Allegri: "Abbiamo affrontato la squadra più forte d’Europa, fin quando è stato possibile giocare lo abbiamo fatto, cercando di gestire i possessi e non buttare via la palla. Sono soddisfatto del lavoro dei ragazzi, possiamo ancora crescere tanto, ci sono giocatori che devono rientrare. Ci sono state tante occasioni da una parte e dall’altra: avremmo dovuto gestire le nostre con un po’ più di pazienza. Adesso ci riposiamo un paio di giorni e poi torniamo sotto con il lavoro, il campionato si avvicina".