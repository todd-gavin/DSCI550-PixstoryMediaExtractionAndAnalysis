Il tennista australiano Nick Kyrgios ha pubblicato su Instagram un lungo post, accompagnato da una foto eloquente scattata agli Australian Open 2019, per raccontare i problemi che ha vissuto in quel periodo: "Tre anni fa, quando il mondo pensava che io stessi bene e mi stessi godendo la vita, stavo attraversando uno dei periodi più bui della mia esistenza. Se guardate la foto con attenzione, sul mio braccio destro potrete vedere le cicatrici delle ferite che mi sono inferto".
Il 26enne ha spiegato di aver anche abusato di droghe e alcol per combattere la depressione: "Facevo fatica ad alzarmi al letto, ero solo, depresso, pessimista. Ho abusato di alcool e di droga e ho allontanato tutte le persone che mi volevano bene, la famiglia e gli amici".
Da Kyrgios, recentemente vincitore del doppio maschile agli Australian Open, è arrivata anche un'offerta d'aiuto verso chi si trova nelle stesse condizioni: "So che la vita quotidiana può sembrare difficile, stancante, a volte impossibile. So che dire quello che provate può farvi sentire deboli, o spaventati, ma quello che voglio dire a tutti voi è che non siete soli. Succede. Io ci sono passato. E sono qui, scrivetemi, o chiamatemi se avete questi problemi, se pensate che nessuno voglia ascoltarvi o capirvi".