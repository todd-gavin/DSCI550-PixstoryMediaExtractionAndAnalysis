Decisione a suo modo storica quella presa oggi dalla Federbasket e dal Coni. Si è infatti scelto di non far scendere in campo la Nazionale Italiana di Pallacanestro nel match contro la Russia valido per le qualificazioni Mondiali e in programma il prossimo 1° luglio a Pesaro: è il primo rifiuto di affrontare i russi da parte dello sport italiano.
La decisione è condivisa da Olanda e Islanda, le altre nazioni inserite nello stesso girone, e nasce dal fatto che la Fiba - la Federazione internazionale - è una delle poche che non ha preso una posizione dopo l'invasione russa dell'Ucraina.
Giovanni Malagò, presidente del Coni, ha spiegato: "L’Italia ha deciso che non giocherà, in questo il Coni è al 100% dalla parte della Federazione. E lo stesso faranno Islanda e Olanda, che fanno parte del nostro stesso girone. Siamo molto dispiaciuti per la scelta della Fiba, non la comprendiamo. E allora la Fifa che ha estromesso squadre dalla mattina alla sera? Il Cio è stato molto chiaro, solo la pallacanestro e il biathlon non hanno seguito le indicazioni".