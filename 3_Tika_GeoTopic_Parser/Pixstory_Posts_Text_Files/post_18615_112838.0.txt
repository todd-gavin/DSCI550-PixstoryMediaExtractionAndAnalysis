Nonostante una partita a senso unico, nei momenti in risalto del match tra Sonego e Nadal c'è un episodio che nulla ha a che vedere con belle giocate o un tennis di alto livello. Verso la fine del terzo set, quando il tennista torinese ha restituito il break allo spagnolo e ha esultato tra gli applausi del pubblico, Nadal gli ha chiesto di avvicinarsi alla rete e gli ha chiesto - o meglio intimato - di abbassare la voce che lo stava distraendo.

Sonego è rimasto di stucco e ha risposto che quella è una cosa che avrebbe dovuto dirgli l'arbitro. Finito il match, con la vittoria schiacciante di Nadal, i due hanno ripreso il discorso a metà campo con Sonego che, questa volta, ha detto all'avversario che quella sorta di imposizione lo aveva condizionato negli ultimi giochi.

"Mi dispiace moltissimo se gli ha dato fastidio. Adesso mi sento in colpa. Cercherò di parlare con lui negli spogliatoi", ha detto Nadal alla fine dell'incontro durante l'intervista di rito. "Non esiste che un giocatore chiami a rete un altro, si fa in terza categoria non a Wimbledon", ha raccontato Sonego, "Chiami l'arbitro, non chiami un giocatore a rete. In quel momento mi ha condizionato. Mi ha detto che era condizionato dal mio verso. A fine partita si è scusato, è stato educatissimo. Io gli ho detto che però in quel momento mi aveva condizionato".