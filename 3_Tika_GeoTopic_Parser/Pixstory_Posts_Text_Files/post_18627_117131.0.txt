La stagione di Cristiano Ronaldo sta tardando a cominciare davvero, visto che vorrebbe cambiare società ma, al momento, ha incassato solamente i no di Bayern Monaco e Chelsea, due delle poche società che possono permettersi il fuoriclasse portoghese. Il suo procuratore, Jorge Mendes, sta sondando tutti i terreni e secondo As e Marca, i due giornali sportivi principali in Spagna, avrebbe offerto il suo assistito anche all'Atletico Madrid.

Sarebbe davvero strano vedere Cristiano Ronaldo con la maglia dell'Atletico dopo i nove anni passati al Real Madrid in cui ha segnato 450 gol in 438 partite e alzato 15 trofei da protagonista, tra cui 4 Champions League. Eppure per i media l'affare potrebbe andare in porto: a Simeone il giocatore piace e si sposa con il suo modo di giocare, alla società non dispiacerebbe nemmeno.

Unico problema, al momento, è rappresentato dai fondi del club. Per pagare il cartellino e l'esoso ingaggio di Ronaldo, l'Atletico Madrid deve mettere su una strategia di mercato in uscita. Ed è quello che proverà a fare.