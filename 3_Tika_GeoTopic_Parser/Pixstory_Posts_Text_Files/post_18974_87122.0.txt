La doppietta di Osimhen ha permesso al Napoli di liquidare la pratica, tutt'altro che semplice, del Verona. Un 1-2 con brivido finale che permette alla squadra di Spalletti di tornare a casa con il bottino pieno e continuare la corsa sul Milan insieme all'Inter (che ieri sera a Torino ha perso terreno). Anche se avrebbero dovuto chiudere la partita prima, il tecnico del Napoli ha espresso soddisfazione per come è andata la squadra: "Abbiamo fatto una buona partita, di attenzione, sacrificio in alcuni momenti", ha detto nel post gara, "Abbiamo tirato fuori quelle qualità di carattere, di contrasto che a volte ci mancano. E probabilmente se riusciamo a mantenere questo livello qui abbiamo la possibilità ancora di inserirci".

Tre punti importanti per la rincorsa al Milan, la cui distanza rimane di 3 punti. La parola "scudetto" è ancora un tabù, ma la consapevolezza di essere nelle 3/4 che se la possono giocare fino alla fine c'è e su questo Spalletti non si nasconde: "Il Napoli deve guardare a se stesso, fare quelle partite con attenzione, forza, continuità. E metterci qualcosa anche in più perché la piazza lo vuole, la situazione è stimolante e abbiamo possibilità importanti per giocarcela, ci siamo".

Foto: Instagram Napoli calcio