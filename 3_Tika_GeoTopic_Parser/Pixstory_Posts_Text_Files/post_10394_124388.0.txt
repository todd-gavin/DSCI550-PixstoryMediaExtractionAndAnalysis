Prima il viaggio in treno verso le più belle località della Lombardia, poi l’immersione nella natura con una pedalata in completo relax o un’escursione su percorsi più impegnativi: è la formula di Train&Bike, iniziativa ideata da Trenord nel programma di promozione turistica “Gite in treno”. Grazie a Train&Bike, il biglietto ferroviario consente di usufruire di sconti dedicati per il noleggio di biciclette ed e-Bike presso punti convenzionati in alcune delle più belle località turistiche in regione, per una gita su due ruote all’insegna della sostenibilità.
 
I sentieri della Valchiavenna, le sponde dei laghi d’Iseo, Garda, i paesaggi fluviali del Parco Adda Sud, i centri città e le bellezze situate nelle vicinanze di Bergamo, Varese e Mantova sono le destinazioni degli itinerari proposti da Trenord, che vogliono anche valorizzare le attività commerciali sul territorio.
 
Per usufruire delle agevolazioni, basta presentare presso gli store il biglietto del treno convalidato in giornata. Per tutte le iniziative, è necessario prenotare la bicicletta almeno 48 ore prima del viaggio. I contatti dei negozi convenzionati sono disponibili, insieme a tutte le informazioni utili, nella sezione Bike & Trekking dell’App e del sito Trenord: https://www.trenord.it/giteintreno/biketrekking/. Queste proposte sono comprese nel programma “Gite in treno”, ideato da Trenord per favorire un turismo di prossimità e sostenibile alla scoperta delle bellezze della Lombardia. Le informazioni sugli itinerari – che includono proposte di sport, cultura, divertimento, relax – sono disponibili al link www.trenord.it/giteintreno, e sull’App.
 
Train&Bike Valchiavenna
Una pedalata in Valchiavenna, fra tradizioni, gastronomia, natura, passando per sentieri e crotti: la proposta “Train&Bike Valchiavenna” consente di  prendere il treno in qualsiasi stazione della Lombardia con destinazione Chiavenna per poi noleggiare, presentando il biglietto ferroviario, una bicicletta o un’e-bike presso il noleggio Valchiavenna Bike, con il 10% di sconto. Inoltre, presentando il biglietto Trenord con destinazione Dubino, Verceia, Novate Mezzola, Samolaco, San Cassiano Valchiavenna, Prata Camportaccio o Chiavenna, è possibile ottenere lo sconto del 10% per il menù tipico nei seguenti crotti aderenti all’iniziativa: Crotto al Prato - Chiavenna; Crotto Belvedere - Prosto di Piuro.