Dopo il netto successo casalingo sul Monza, José Mourinho ha parlato del mercato della Roma e della mancanza di un difensore nella rosa: "Non ho coraggio di pressare il direttore per un difensore. Non faccio la foto con i piedi sul tavolo su Instagram per dire voglio il difensore. Con tutte le limitazioni che abbiamo per il Fair play, che a quanto pare per noi esiste e per gli altri no, stiamo facendo un risultato straordinario. Se non si fosse rotto Wijanldum sarebbe arrivato il difensore. Loro sanno che abbiamo bisogno di un difensore, ma sanno che mi pagano per trovare soluzioni. E io devo farlo. Siamo una squadra con quella difficoltà li, ma non penso che faremo qualcosa. Magari mettiamo Vina o Karsdorp centrali, vediamo". L'allenatore portoghese si consola con i primi gol in giallorosso di Paulo Dybala: "Nel suo caso il talento è a disposizione per la squadra, non è isolato dal resto dei compagni. Anche in fase difensiva fa un lavoro straordinario. Non viene da una storia facile a livello di infortuni, ma Paulo sta crescendo. Forse anche Scaloni (allenatore dell'Argentina, ndr) ci deve una bottiglia di vino per festeggiare un top player in più per lui in vista del Qatar".