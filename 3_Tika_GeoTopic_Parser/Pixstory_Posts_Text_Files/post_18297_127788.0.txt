L'esordio allo Stadium della Juventus è stato positivo. Almeno per il risultato e per la prestazione di diversi giocatori, Vlahovic e Di Maria su tutti. L'argentino però, dopo una partita sontuosa, è dovuto uscire per infortunio e le smorfie fatte per i restanti minuti, prontamente riprese dalle telecamere, hanno preoccupato i tifosi e il tecnico Max Allegri: "Angel ha sempre la faccia un po' così", ha detto al termine del match, "poi quel problemino all'adduttore sinistro l'aveva avuto anche una settimana fa. Sarebbe stato meglio se l'avessi tolto sul 3-0, ma sono cose che capitano. Non sono preoccupato, domani vedremo gli esiti degli esami, ma sono cose che capitano durante questo tipo di partite, con tanto caldo e tanta tensione".

Sulla partita è contento, anche se avrebbe voluto maggiore attenzione in alcune occasioni: "Non era facile, ma siamo partiti bene. Poi abbiamo perso due, tre palloni in uscita e siamo ancora fragili in quella situazione in cui avremmo dovuto essere sereni, far passare il momento e continuare a giocare".

Oltre a Di Maria tra i migliori c'è sicuramente Vlahovic. L'attaccante ha segnato una doppietta, ma soprattutto ha dimostrato di essere sul pezzo: "Avere Di Maria sicuramente lo aiuta", ha detto Allegri, "Quando fa gol è contento, ma come tutti deve migliorare in cetre situazioni, come le scelte di passaggio e la comprensione di dove possa finire la palla. Sono felice per lui comunque perché aveva bisogno di segnare e nel secondo gol è stato davvero bravo".