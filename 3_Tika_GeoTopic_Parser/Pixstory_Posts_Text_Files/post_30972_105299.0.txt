Progressi incoraggianti da parte di Stefano Tacconi, colpito da emorragia cerebrale lo scorso 23 aprile. Il 65enne è stato sottoposto a un nuovo intervento presso l'ospedale di Alessandria e potrà ora iniziare la riabilitazione. Andrea Barbanera, direttore della struttura di Neurochirurgia del nosocomio, ha spiegato in una nota: “Abbiamo eseguito questa mattina un intervento per svincolare Stefano dal drenaggio esterno ventricolare cerebrale posizionato in precedenza per l'emorragia, permettendogli così di avviarsi al percorso di riabilitazione. Non si è quindi trattato di un'operazione dovuta a una complicanza del suo stato di salute, ma una conclusione già prevista del suo percorso di cura. Ora dovrà affrontare alcuni giorni di decorso post-operatorio e poi, se non ci saranno complicazioni, potrà iniziare la riabilitazione”.