Se c'è una cosa che questo inizio di Mondiale di Formula 1 ha detto dopo i primi due Gran Premi è che la Ferrari è tornata a essere competitiva. Anzi per il momento è quella che ha fatto meglio di tutti. Chi invece è in difficoltà, e anche questa è una notizia non da poco conto, è la Mercedes che, oltre a un podio fortunoso nel Bahrain, non ha fatto granché. Il team però non si preoccupa, è ancora molto presto per tirare le somme e gli aggiustamenti in corsa sono all'ordine del giorno. A parlarne è stato il capo del team, Toto Wolff: "Troppo presto per dare dei giudizi, dobbiamo effettuare altre analisi sui livelli di resistenza prima di poter giudicare definitivamente se ci mancherà potenza".

Sull'incredibile inizio della Ferrari Wolff non dà troppo peso. Gli ingegneri del Cavallino hanno sì migliorato la macchina, ma per il capo team il motore non ha fatto un grosso balzo in avanti: "Chiaramente la Ferrari ha fatto un passo in avanti enorme, l’anno scorso è arrivata terza nel Mondiale, ma non era completamente competitiva. Non credo che ci siano grandi differenze nel propulsore però“.