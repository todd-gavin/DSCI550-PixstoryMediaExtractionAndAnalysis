L'ultima amichevole prima dell'inizio di campionato per il Napoli è finita a reti bianche contro l'Espanyol. Una partita, giocata a Castel di Sangro, che però di amichevole evidentemente aveva solo il nome visto che, soprattutto gli spagnoli, sono entrati in campo con tanto agonismo e con un atteggiamento aggressivo che, quasi alla fine del primo tempo, hanno mandato su tutte le furie il presidente Aurelio De Laurentiis.

Il numero uno del Napoli, in seguito a una rissa tra Osimhen e Gomes e a una doppia entrata su Anguissa e Lozano, si è alzato dalla panchina da cui stava assistendo alla partita e ha raggiunto il guardalinee per protestare contro l'atteggiamento dei giocatori dell'Espanyol e chiedendo di usare più polso. Pochi secondi dopo è finito il primo tempo e ha rivolto le stesse proteste anche all'arbitro Scatena di Avezzano. Il tutto è stato ripreso dai cellulari degli spettatori e ricondiviso sui social.