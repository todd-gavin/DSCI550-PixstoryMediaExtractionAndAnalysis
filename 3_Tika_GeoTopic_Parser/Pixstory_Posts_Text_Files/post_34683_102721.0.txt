Il giorno dopo la vittoria della Conference League da parte della Roma, l'Inter esce allo scoperto con l'interesse per il giallorosso Mkhitaryan. I nerazzurri lo seguono da tempo mentre il suo club ha finora vacillato per il rinnovo di contratto e così Marotta si è fatto avanti, ottenendo il "sì" dell'entourage del giocatore.

Nelle prossime settimane ci dovrebbero essere visite mediche e firma di un contratto biennale da 3,5 milioni di euro netti a stagione (e per uno che di anni ne ha già compiuti 33 non è male). Per Simone Inzaghi Mkhitaryan è l'alternativa perfetta per Barella e Calhanoglu e, avendo anche più esperienza dei due in campo internazionale, potrebbe essere molto utile.

Per quanto riguarda la Roma invece, Mourinho aveva avuto parole molto positive sul centrocampista. Il 3 aprile, dopo la vittoria contro la Sampdoria, il tecnico portoghese aveva detto "Mkhitaryan ha fatto una grande stagione, lo voglio qui e lui vuole restare, la società e Pinto vogliono che resti". Da quel momento club e giocatore non si sono sentiti e Marotta ha potuto convincere Mkhitaryan a trasferirsi a Milano.