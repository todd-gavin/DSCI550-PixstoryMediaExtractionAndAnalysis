L'ultimo tappone pirenaico incorona Jonas Vingegaard re del Tour de France 2022. Il danese ha trionfato sull'arrivo posto in cima all'Hautacam staccando di oltre un minuto il rivale Tadej Pogacar, giunto secondo al traguardo e ora distante 3'26" in classifica generale. Lo sloveno ha provato sei volte ad attaccare sulla penultima salita di giornata, senza mai riuscire a staccare il danese. Nella successiva discesa, il vincitore degli ultimi due Tour è caduto fortunatamente a bassa velocità: Vingegaard è stato autore di un gesto molto sportivo, aspettando che Pogacar rientrasse. Terza si è classificata la maglia verde, ossia un eroico Wout Van Aert, in fuga fin dai primi chilometri e poi al servizio del suo capitano nella salita finale, tanto da imporre il ritmo decisivo per stroncare Pogacar a circa 5 km dall'arrivo. Quarto Gerraint Thomas, che mantiene senza problemi il podio, mentre quinto è arrivato il francese David Gaudu che ha così scavalcato Nairo Quintana al quarto posto della generale. Domani tappa tranquilla, prima della cronometro quasi ininfluente di sabato e della consueta conclusione sui Campi Elisi di domenica.