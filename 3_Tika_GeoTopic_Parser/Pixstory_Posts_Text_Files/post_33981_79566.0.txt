Si riapre ancor di più il discorso scudetto grazie alla vittoria per 2-1 del Milan nel derby contro l’Inter. La doppietta di Giroud regala ai rossoneri tre punti fondamentali per la corsa al titolo. 

A dominare per gran parte del match, però, sono stati i nerazzurri di Simone Inzaghi, la cui unica nota negativa della serata – oltre alla sconfitta – è il fatto di non aver chiuso la partita siglando la seconda rete. Molte le occasioni sprecate dall’Inter che non ha saputo concretizzare le palle gol create, soprattutto negli ultimi 16 metri.

Nerazzurri che sono passati in vantaggio al 38’ del primo tempo con Ivan Perisic, abile nel piazzare il pallone in rete dal corner battuto da Calhanoglu. Secondo gol siglato dal croato nella stracittadina milanese. Il secondo tempo inizia com’era finita la prima frazione di gioco: a trazione decisamente nerazzurra. Almeno fino al 75’, quando Olivier Giroud dopo una deviazione segna il gol della parità. 

Negli ultimi quindici minuti, il Milan attacca con convinzione e continuità. Passano appena 180 secondi e l’attaccante francese illumina San Siro sfruttando un filtrante di Calabria, girandosi sul sinistro e battendo Handanovic sul secondo palo. Non impeccabile, in realtà, il capitano dell’Inter in questa occasione. 

Assalto Inter nei minuti finali, ma la difesa rossonera regge e mantiene il risultato. C’è tempo anche per l’espulsione di Theo Hernandez al 95’ per un fallo su Dumfries. 

Il Milan guadagna i tre punti salendo a quota 52, a meno uno dall’Inter capolista (i nerazzurri hanno una partita in meno). La Serie A è tutt’altro che chiusa.


Crediti Foto: AC Milan