Novak Djokovic è tornato. Il tennista serbo batte un ottimo Felix Auger-Aliassime e raggiunge per la 13esima volta la semifinale degli Internazionali d'Italia. Quello andato in scena sul Centrale del Foro Italico è stato uno dei match più combattuti del torneo fino a ora, nonostante Djokovic abbia vinto per 2 set a 0. In realtà sono stati entrambi ad altissimo livello ed entrambi i rivali hanno giocato un ottimo tennis con break e contro break.

Il primo set si è chiuso 7-5 per Nole che alla fine ha urlato per scaricare la tensione. Nel secondo set ancora più equilibrio, fino ad arrivare al tie-break dominato dal serbo e vinto per 7-1. In semifinale Djokovic affronterà Casper Ruud, con il vincente che se la vedrà nella finalissima contro il vincente di Tsisipas-Zverev.