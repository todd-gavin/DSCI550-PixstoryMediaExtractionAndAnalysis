Nelle qualifiche del GP dell'Azerbaijan arriva la sesta pole position su otto gare per la Ferrari di Charles Leclerc! Il monegasco si conferma essere il più veloce di tutti sul giro secco e domani scatterà dalla prima fila a Baku in compagnia della Red Bull di Sergio Perez. In seconda fila ci saranno il leader del mondiale e campione del mondo in carica, Max Verstappen, accompagnato dallo sfortunato Carlos Sainz, che ha incontrato una bandiera gialla nel corso del suo giro migliore. Terza fila per la Mercedes con George Russell e per l'AlphaTauri con Pierre Gasly. Solo settimo il sette volte iridato Lewis Hamilton, insieme all'altra Alpha Tauri di Yuki Tsunoda. Quinta fila nobile, infine, con Sebastian Vettel (Aston Martin) e Fernando Alonso (Alpine), davanti alle due McLaren di Lando Norris e Daniel Ricciardo.