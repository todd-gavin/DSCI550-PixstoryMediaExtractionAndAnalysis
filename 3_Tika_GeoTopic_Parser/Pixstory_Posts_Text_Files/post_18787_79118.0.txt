Djokovic potrebbe essersi vaccinato. Questa è la notizia che trapela da un'intervista rilasciata dal giornalista tedesco Daniel Müksch, autore tra l'altro della biografia ufficiale del tennista in uscita a marzo, che ha detto: "Da quanto ho sentito dal suo staff tecnico, sembra si sia già vaccinato. Forse quello che è successo in Australia gli ha fatto prendere questa decisione. Forse ha pesato anche il modo in cui è finito quello Slam, con la finale vinta da Rafael Nadal: il 21mo titolo vinto dallo spagnolo potrebbe averlo incoraggiato a farsi vaccinare”.

Se Nole si fosse vaccinato potrebbe prendere parte anche al Roland Garros del prossimo maggio, torneo in cui gli organizzatori hanno già dichiarato l'obbligatorietà del vaccino per i giocatori. La decisione del campione potrebbe essere figlia quindi della vittoria degli Australian Open da parte di Nadal che, con il titolo conquistato, ha superato proprio Djokovic e Federer nel numero di Slam vinti.