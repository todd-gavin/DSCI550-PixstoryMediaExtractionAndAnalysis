Impresa sfiorata per Jannik Sinner nei quarti di finale di Wimbledon. Opposto al campione uscente Novak Djokovic, l'altoatesino ha vinto i primi due set, salvo arrendersi al quinto dopo 3 ore e 35 minuti di partita con il punteggio di 5-7 2-6 6-3 6-2 6-2 a favore del serbo. Un match che era iniziato con Djokovic lanciato da un break immediato nel secondo gioco, ma che Sinner aveva saputo recuperare nel settimo, prima di togliere ancora il servizio sul 5-5 e involarsi al successo nel primo set. Lo slancio è proseguito nel secondo parziale, dove l'azzurro ha tolto due volte il servizio all'avversario, portandosi clamorosamente avanti di due set. Qui, come spesso accade in partite che si disputano al meglio dei cinque set, alla distanza è uscita l'esperienza dell'ultratrentenne Djokovic che ha vinto il terzo set con un break nel quarto gioco e poi dominato il quarto parziale portandosi subito sul 4-0. Copione simile nell'ultimo set, con l'inerzia della partita ormai girata a favore del serbo che con due break chiude 6-2 e si qualifica per la semifinale. Al ventenne Sinner rimangono tanti complimenti e la convinzione che in futuro questo torneo possa finire nelle sue mani.