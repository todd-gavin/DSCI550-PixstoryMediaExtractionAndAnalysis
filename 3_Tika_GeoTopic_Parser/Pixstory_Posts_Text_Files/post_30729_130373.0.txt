La vigilia di Sampdoria-Juventus è caratterizzata dalle discussioni attorno agli infortunati della Juventus. In conferenza stampa, l'allenatore Massimiliano Allegri ha sbottato: "Per quanto riguarda gli infortuni, quando succede alla Juventus sembra che venga via giù tutto il castello di carte. Di Maria si è fermato per un problema all’adduttore che aveva avuto già 10 giorni prima, forse rientrerà tra 10 giorni o anche prima, Szczesny ha un problema all’adduttore ma tanto abbiamo Perin e siamo tranquilli. Pogba si è rotto il menisco e McKennie si è lesionato la spalla. Non ci si può fare niente. Quanto a Bonucci, ha avuto un affaticamento al flessore lunedì, l’ho lasciato in campo ma avevo già deciso che non avrebbe giocato a Genova". Dopo essere stato a un passo dall'addio, domani il francese Rabiot giocherà da titolare, mentre Moise Kean dovrà ancora attendere: "Domani Rabiot gioca, l’anno scorso ha fatto una stagione importante per le qualità che ha. Ci sono giocatori che possono partire, ma io l’ho sempre considerato un giocatore da Juve. Di Kean sono molto contento, si è presentato molto bene, ha fatto due gol nell’ultima amichevole con la Primavera. Avremo presto una partita ogni tre giorni e ci sarà posto per tutti, in più i cambi saranno molto importanti", queste le parole di Allegri sui due giocatori.