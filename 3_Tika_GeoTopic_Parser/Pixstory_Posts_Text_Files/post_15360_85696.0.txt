Domani, 8 marzo, si celebra la Giornata internazionale della donna, «un’occasione speciale per dedicare un pensiero alle nostre eroine» – dichiara Anna Segatti, presidente de La forza e il sorriso Onlus, il progetto di responsabilità sociale patrocinato da Cosmetica Italia – associazione nazionale imprese cosmetiche. Sono donne tenaci e delicate quelle che ogni giorno popolano e partecipano attivamente ai laboratori di bellezza gratuiti promossi dalla Onlus in tutta Italia, a favore della popolazione femminile colpita da tumore.

Ogni laboratorio di bellezza è guidato da beauty coach volontari, esperti del settore e attenti alla delicata sensibilità delle partecipanti: con semplici e utili segreti di make-up, insegnano a valorizzare, in pochi gesti mirati, il loro aspetto. Grazie al sapiente uso di pennelli, polveri e creme e il giusto spirito di condivisione, ci si sente insieme più forti, più sorridenti, più belle… più donne. Agli incontri sono presenti anche psicoterapeuti per offrire supporto psicologico e sostegno alle donne in cura. Qui di seguito riporto alcune battute flash delle donne che hanno partecipato. «Grazie di questa esperienza, perché noi donne siamo tutte belle e in questo periodo della nostra vita è importante valorizzare non solo la bellezza della vita ma anche la nostra»
«Un’ora con voi e mi si è sgomberata la mente»
«Continuate a regalare un sorriso a noi guerriere! Grazie!» «Quella del laboratorio di bellezza è stata una giornata particolare, in cui ho visto uscire tanto sole»