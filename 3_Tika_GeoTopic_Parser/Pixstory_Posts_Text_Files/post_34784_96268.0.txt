Si ferma in semifinale il cammino della Juventus U19 in Youth League, sconfitti dal Benfica a un passo dalla finalissima. La sconfitta a Nyon è arrivata solo ai calci di rigore (6-5), dopo che i tempi regolamentari si erano conclusi sul 2-2. A sbagliare il rigore decisivo Soulé, argentino classe 2003 che ha già collezionato due presenze in prima squadra.

Sarebbe stato una prima volta per la Juventus arrivare alla finale. Nel cammino i bianconeri avevano affrontato ed eliminato il Liverpool e l'AZ Alkmaar. I portoghesi alla fine sono stati più fortunati e bravi dagli undici metri.

Con il Benfica la partita è iniziata subito in salita: già al 3' arriva il primo gol, firmato da Neto. Al 10' il raddoppio che arriva a causa di un errore di Mulazzi che serve involontariamente Semedo che mette dentro il raddoppio dei portoghesi. Finalmente la Juventus si sveglia e alla mezzora sfiora il gol, poi al 35' la svolta della partita con il cartellino rosso a Soares.

Nella ripresa la Juventus è in superiorità numerica e al 51' arriva la rete di Chibozo. Al 73' il pareggio con un gran destro di Turicchia che si infila sotto la traversa. Il risultato non cambia fino alla fine della partita e si va ai calci di rigore con l'errore decisivo di Soulé che non centra la porta.