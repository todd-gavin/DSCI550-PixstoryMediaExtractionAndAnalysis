Seguendo quanto stanno facendo le Federazioni di diversi sport - calcio, pallavolo e basket in primis - anche sui videogiochi la Russia sarà sanzionata con l'eliminazione della nazionale e delle varie squadre di club. Questo è l'annuncio dato dalla Ea Sports, padrona di Fifa 22, il gioco di calcio più acquistato da anni. I vertici hanno fatto sapere che dopo l'invasione in Ucraina, la Russia sarà eliminata dai videogiochi sportivi prodotti dalla casa californiana, così come le squadre russe.

“Ea Sports si schiera in solidarietà con il popolo ucraino e, come tante voci nel mondo del calcio, chiede la pace e la fine dell’invasione dell’Ucraina”, si legge in un post sui social della Ea Sports. “In linea con i nostri partner in FIFA e UEFA, EA Sports ha avviato i processi per rimuovere la nazionale russa e tutti i club russi dai prodotti EA Sports FIFA, inclusi: FIFA 22, FIFA Mobile e FIFA Online. Stiamo anche valutando attivamente cambi collegati ad altre aree dei nostri giochi. Manterremo le community aggiornate su ogni azione intrapresa, e grazie ai giocatori per la loro pazienza mentre lavoriamo a questi update”.