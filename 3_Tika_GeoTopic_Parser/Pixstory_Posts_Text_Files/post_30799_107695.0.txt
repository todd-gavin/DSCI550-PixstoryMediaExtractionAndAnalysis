Massimiliano Allegri non si separerà da uno dei suoi fedelissimi. La Juventus ha infatti prolungato fino al 2025 il contratto di Mattia De Sciglio, oramai una bandiera del club torinese per il quale gioca dal 2017, con la parentesi di una stagione vissuta in prestito al Lione. Il terzino chiude il lavoro della società sui giocatori in rosa e in scadenza di contratto: gli altri confermati sono Mattia Perin e Juan Cuadrado, mentre in partenza ci sono Paulo Dybala e Federico Bernardeschi. De Sciglio ha accettato la proposta della Juventus di decurtarsi lo stipendio, ora contenuto sotto i 2 milioni di euro con bonus compresi: una strategia che la dirigenza sta perseguendo nella gestione contrattuale dei giocatori con più di 30 anni.