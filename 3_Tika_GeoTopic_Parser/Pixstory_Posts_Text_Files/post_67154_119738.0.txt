ഇന്ന് കർക്കടക വാവ്. ഓർമയിലേക്ക് നടന്നുപോയ പിതൃക്കൾക്ക് ശ്രാദ്ധമൂട്ടി പ്രീതിപ്പെടുത്തുന്ന ദിവസം. ജീവിച്ചിരുന്ന കാലത്ത് അവർ പകർന്നുതന്ന സ്നേഹവാൽസല്യങ്ങൾ മനസ്സിൽ നിറയുന്നു. ഒരു ഉരുള ബലിയായർപ്പിച്ച് അവരുടെ ആത്മശാന്തിക്കായുള്ള പ്രാർഥനാ മന്ത്രങ്ങൾ ഉച്ചരിച്ച് നനഞ്ഞ കൈകൊട്ടി ബലിക്കാക്കകളെ വിളിക്കുന്നു.‘നനഞ്ഞ കൈ കൊട്ടുന്ന ശ്രാദ്ധമുറ്റത്തേക്ക് പിതൃക്കളുടെ കണ്ണുമായ്’ എത്തുന്ന ബലിക്കാക്കകളെക്കുറിച്ച് കവി പാടിയിട്ടുണ്ട്.
കർക്കടകം കഴിഞ്ഞാൽ ദുർ‌ഘടം തീർ‌ന്നു’ എന്നാണ് ചൊല്ല്. പൊന്നിൻചിങ്ങത്തിനായുള്ള കാത്തിരിപ്പാണ് കർക്കടകം. ഇടമുറിയാത്ത മഴയുടേയും മൂക്കറ്റം മൂടുന്ന വെള്ളത്തിന്റേയും കഷ്ടപ്പാടുകൾ നീന്തിക്കടക്കുമ്പോൾ പ്രകൃതിയോടിണങ്ങിയ ഭക്ഷണമാണ് ആരോഗ്യം കാത്തുസൂക്ഷിക്കുക. നമ്മുടെ  ഓരോ ആചാരവുമായി ബന്ധപ്പെട്ട‌ു രുചിയോർമകളുമുണ്ട്. കർക്കടകവാവുമായി ബന്ധപ്പെട്ടും ചില പ്രത്യേക രുചിക്കൂട്ടുകളുണ്ട്. പല ദേശത്തും പല കാലത്തും പല രീതികളാണ് ഭക്ഷണത്തിൽ പിൻതുടരുന്നത്. എങ്കിലും പൊതുവെ പിൻതുടരുന്ന ഭക്ഷണ ശൈലി തികഞ്ഞ ലാളിത്യവും  ഗ്രാമീണതയും നിറഞ്ഞ സാത്വിക ഭക്ഷണമാണ്. അമിതമായ എരിവോ ഉപ്പോ പുളിയോ മുന്നിട്ടുനിൽക്കില്ല. എണ്ണയുടെ അംശം കുറവായിരിക്കും. പാചകത്തിന് അര മണിക്കൂറിലധികം സമയമെടുക്കില്ല. കർക്കടകവാവുമായി ബന്ധപ്പെട്ട് ഓർമയിൽ തങ്ങി നിൽക്കുന്ന ചില രുചിക്കൂട്ടുകളുണ്ട്.