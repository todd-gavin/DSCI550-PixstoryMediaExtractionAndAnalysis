Tadej Pogacar e Jonas Vingegaard continuano a dare spettacolo sulle strade del Tour de France. L'arrivo in salita della 17a tappa si è risolto con una volata tra i due e la vittoria dello sloveno, al terzo successo in questa edizione della Grande Boucle. Il danese però, ancora una volta, non ha ceduto un centimetro all'avversario, il quale in classifica generale gli recupera solo 4 " grazie agli abbuoni e ora lo insegue a 2'18". Terzo sul traguardo un encomiabile Brandon McNulty, gregario di Pogacar che ha impresso un ritmo altissimo sulle ultime due salite di giornata, riassorbendo tutti i fuggitivi di giornata e staccando gli altri uomini di classifica. Ultimo a mollare ancora una volta Gerraint Thomas, quarto al traguardo a oltre 2 minuti e ormai quasi sicuro di chiudere sul podio a Parigi. A circa 3 minuti e mezzo è arrivato un gruppetto comprendente David Gaudu e Nairo Quintana, i quali si giocano la quarta posizione in classifica generale, mentre esce definitivamente dall'alta classifica Adam Yates, andato in crisi anche oggi e scivolato in nona posizione. I ciclisti faticheranno sui Pirenei anche domani, quando è in programma un altro tappone con arrivo a Hautacam.