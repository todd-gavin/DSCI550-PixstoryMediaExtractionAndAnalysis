Una giornata tutto sommato positiva per l'Italia al Roland Garros: il primo a passare il turno è stato Lorenzo Sonego che ha passeggiato 6-2 6-2 6-1 contro il tedesco Peter Gojowczyk nel primo turno del torneo parigino, diventando il secondo italiano al 2° turno dopo Fabio Fognini. Per Sonego ci sarà il portoghese Sousa al secondo turno. Non ha potuto emularlo il giovane Zeppieri, troppo forte il polacco Hurkacz che si è imposto 7-5 6-2 7-5, mentre nessun problema per Sinner nell'eliminare l'americano Fratangelo in tre set 6-3 6-2 6-3 guadagnandosi il match con lo spagnolo Carballes-Baena. Buone notizie anche per Marco Cecchinato, che ci ha messo cinque set per avere la meglio dell'ostico spagnolo Andujar rimontando dallo 0-2. 4-6 4-6 6-0 7-5 6-0 il punteggio finale, per lui ora ci sarà il già menzionato Hurcakz. Nell'ultimo match di giornata, finito ben oltre la mezzanotte sul campo centrale Philippe Chatrier, Lorenzo Musetti ha vinto i primi due set dell'incontro con il numero 4 del seeding, il greco Stefanos Tsitsipas fresco finalista agli Internazionali d'Italia. Come l'anno scorso con Djokovic, però, Musetti è poi calato alla distanza e il greco, più solido atleticamente, ha vinto gli altri tre set 6-2 6-3 6-2. In campo femminile Camila Giorgi ribalta la cinese Zhang e vince 3-6 6-2 6-2 raggiungendo la Trevisan al secondo turno, dove affronterà la kazaka Putintsev, mentre è stata eliminata Lucia Bronzetti 6-1 6-4 dalla lettone Ostapenko, numero 13 del tabellone. Mercoledì nel secondo turno torneranno in campo Fabio Fognini, da sfavorito contro l'olandese Van de Zandschulp, e Martina Trevisan, contro la polacca Linette.