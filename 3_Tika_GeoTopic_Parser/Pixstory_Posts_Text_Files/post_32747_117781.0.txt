Pochi gli italiani impegnati nella sesta giornata dei mondiali di atletica, ma due hanno dimostrato progressi e grinta. Ayomide Folorunso si è presa il record italiano dei 400hs in 54"34, 10° tempo assoluto che non basta per la finale, ma terzo tempo tra le europee, e che dunque sposta l'obiettivo stagionale di un mese, a Monaco di Baviera. Nulla da fare invece per le sue compagne di allenamento, Rebecca Sartori e Linda Olivieri, eliminate con il 22° e 23° tempo. Bravo anche Catalin Tecuceanu, azzurro di origine rumena che ha siglato il suo record personale in 1'44"83, avanzando in semifinale negli 800 metri. Gli ori del giorno sono andati alla keniana naturalizzata kazaka Norah Jeruto nei 3000 siepi femminili, e alla cinese Bin Feng nel lancio del disco con 69,12m che ha battuto la campionessa croata Sandra Perkovic.