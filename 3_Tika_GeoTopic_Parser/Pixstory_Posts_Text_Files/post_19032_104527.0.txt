Dall'Europeo vinto in poi la decrescita della Nazionale è stata costante e due giorni fa, nella Finalissima con l'Argentina, forse è stato toccato il punto più basso della gestione Mancini, sia per il risultato ma soprattutto sul piano del gioco. Una squadra senza idee, in balia degli avversari. E tutto nello stadio della Coppa alzata davanti all'Inghilterra. Sembra passata una vita.

Ecco quindi che per l'ennesima volta si parla di ripartire, di iniziare un nuovo ciclo con volti nuovi alla guida però, sempre dello stesso tecnico. Ci sono voci che iniziano a circolare e che vedrebbero bene una nuova Nazionale solo a fronte di un commissario tecnico diverso da Mancini, come ad esempio De Zerbi, attualmente sotto contratto con lo Sachtar ma in realtà fermo da mesi per la guerra scoppiata in Ucraina e tutti i campionati sospesi.

Forse però Mancini ha ancora una opportunità di riaccendere le speranze. Domani sera inizierà la Nations League per l'Italia e, sebbene non saranno partite facili, il ct potrebbe convincere a continuare con la sua gestione. Sabato 4 giugno l'avversaria a Bologna sarà la Germania, martedì 7 giugno a Cesena gli azzurri giocheranno contro l'Ungheria, sfida all'Inghilterra a Wolverhampton sabato 11 giugno e, infine, nuovamente contro la Germania, ma in trasferta, il 14 giugno.