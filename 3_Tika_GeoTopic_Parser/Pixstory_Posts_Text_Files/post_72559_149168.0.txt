രൂപയുടെ മൂല്യത്തിൽ വീണ്ടും തകർച്ച. തിങ്കളാഴ്ച രാവിലെ വ്യാപാരം ആരംഭിച്ചയുടനെ യുഎസ് ഡോളറിനെതിരെ രൂപയുടെ മൂല്യം റെക്കോഡ് താഴ്ചയായ 81.50 നിലവാരത്തിലെത്തി.
ആഗോള-ആഭ്യന്തര ഓഹരി വിപണികളിലെ തകർച്ചയാണ് കറൻസിയുടെ മൂല്യത്തെ പെട്ടെന്ന് ബാധിച്ചത്. 80.99 നിലവാരത്തിലായിരുന്നു വെള്ളിയാഴ്ചയിലെ ക്ലോസിങ്. ഒമ്പത് വ്യാപാര ദിനങ്ങളിൽ എട്ടിലും രൂപ ഘട്ടംഘട്ടമായി തകർച്ച നേരിട്ടു. ഈ ദിവസങ്ങളിലുണ്ടായ നഷ്ടം 2.28ശതമാനമാണ്.
രൂപയുടെ മൂല്യമുയർത്താൻ റിസർവ് ബാങ്ക് ഇതുവരെ ഇടപ്പെട്ടതായി സൂചനയില്ല. ബാങ്കിങ് സംവിധാനത്തിൽ പണലഭ്യത കുറഞ്ഞ സാഹചര്യത്തിൽ രൂപയുടെ മൂല്യമുയർത്താൻ ആർബിഐ ഇടപെടാൻ സാധ്യത
കുറവാണെന്നാണ് വിലയിരുത്തൽ.
അതേസമയം, ഡോളർ ശക്തമായി തുടരുന്നതും ആഗോള സാഹചര്യവും കറൻസികളുടെ ദുർബലാവസ്ഥയുമൂലം ആർബിഐയുടെ ഇടപെടൽ കാര്യമായുണ്ടാകില്ലെന്നാണ് വിലയിരുത്തൽ.
രൂപയുടെ മൂല്യത്തോടൊപ്പം മറ്റ്
ഏഷ്യൻ കറൻസികളും
സമ്മർദത്തിലാണ്. ദക്ഷിണ കൊറിയയുടെ വോൺ 1.4ശതമാനവും തായ് വാൻ ഡോളർ 0.6ശതമാനവും തായ് ബട്ട് 0.59ശതമാനവും ഫിലിപ്പീൻസ് പെസോ 0.57ശതമാനവും ഇന്ത്യനേഷ്യൻ റുപ്യ 0.53ശതമാനവും ചൈനീസ് റെൻമിൻബി 0.53ശതമാനവും ജപ്പാനീസ് യെൻ 0.47ശതമാനവും മലേഷ്യൻ റിങ്കിറ്റ് 0.44ശതമാനവും സിങ്കപൂർ ഡോളർ 0.3ശതമാനവും ഇടിഞ്ഞു.