ലൂയിസ് ലയിൻസ് എഴുതിയ സ്പാനിഷ് ഫുട്ബോൾ ഇതിഹാസം കാർലോസ് പുയോളിൻ്റെ ജീവിതകഥ വായിക്കുകയായിരുന്നു.

" നിന്നെക്കാൾ മികവും കഴിവുമുള്ള കളിക്കാരുണ്ടായത് കാരണം ബാഴ്സലോണ നിന്നെ തഴഞ്ഞാൽ എനിക് യാതൊരു സങ്കടവും ഇല്ല. പക്ഷേ, അർപ്പണബോധവും കഠിനാധ്വാനവും ഇല്ല എന്നതിൻ്റെ പേരിൽ നിനക്ക് സെലക്ഷൻ കിട്ടാതെ വന്നാൽ, ഈ വീട്ടിലേക്ക് തിരിച്ചുവരേണ്ടതില്ല ".

1995 ൽ ബാഴ്സലോണയിലേക്ക് ട്രയൽസിന് പോകുന്ന 17 കാരനായ മകൻ കാർലോസ് പുയോളിനോട് അച്ഛൻ ജോസഫ് പുയോൾ പറയുകയാണ്. 

തൊഴിലാളിയായിരുന്ന ജോസഫ് 2005 ൽ ജോലിക്കിടെയുണ്ടായ അപകടത്തിൽ മരിക്കുകയായിരുന്നു. 

വായന നിർത്തി ഞാൻ പുയോളിനെ മനസിൽ കാണാൻ തുടങ്ങി. എന്തൊരു കളിക്കാരനായിരുന്നു അയാൾ. പ്രതിഭയുടെ സുകൃതം ഇല്ലാഞ്ഞിട്ടും അയാൾ അർപ്പണബോധവും കഠിനാധ്വാനവും കൊണ്ട് നീണ്ട 18 വർഷം ബാഴ്സയുടെ കോട്ടകാത്തു. കളിച്ച മത്സരങ്ങളിൽ ഒരു സെക്കൻ്റ് പോലും അലസനായി അയാളെ കാണാൻ കഴിഞ്ഞില്ല. തോൽക്കും എന്ന് ആയിരംവട്ടം ഉറപ്പുള്ള കളിയുടെ അവസാന നിമിഷം പോലും ചാവേറിനെ പോലെ പൊരുതി. ഗോളി ഇല്ലാത്ത പോസ്റ്റിന് മുന്നിൽ നിന്ന് ക്വിൻ്റൽ കനം വരുന്ന ഒരു ഷോട്ട് നെഞ്ച് കൊണ്ടു ചെരിഞ്ഞുവീണ് തടയുന്ന പുയോളിൻ്റെ ഒരു ചിത്രമുണ്ട്. അതുമാത്രം കണ്ടാൽ മതി ആ കരിയർ മുഴുവൻ വായിക്കാൻ. 

ഒരു ഫുട്ബാളർക്ക് നേടാൻ കഴിയുന്ന, ലോകകപ്പ് ഉൾപ്പടെ എല്ലാ കിരീടങ്ങളും പുയോൾ നേടി. സമർപ്പണത്തിനുള്ള സമ്മാനങ്ങൾ.

പുയോളിൽ നിന്ന് ഞാൻ നേരെ ചെന്നുവീണത് മലപ്പുറത്തെ അബൂട്ടിയിൽ. 

ദേശവും സംസ്കാരവും സ്വഭാവരൂപീകരണത്തിൻ്റെ കാരണങ്ങളും എല്ലാം തീർത്തും വ്യത്യസ്തമായ രണ്ടു കളിക്കാർ.

ആദ്യമായി പുയോളിയൻ ശൈലിയിൽ ഫുട്ബാൾ കളിക്കുന്ന ഒരാളെ കാണുന്നത് അബുട്ടിയിൽ ആണ്. 

സോക്കർ, സൂപ്പർ സ്റ്റുഡിയോ ടീമുകളുടെ സ്റ്റോപ്പർ സ്ഥാനത്ത് അബൂട്ടി നിൽക്കുന്നത് കണ്ടാൽ ഖിയാമത്ത് നാൾ വരെ, പിന്നെ വരാം എന്ന് പറഞ്ഞു മടങ്ങി പോകും.

സ്വന്തം ടീമിനോട് ലോകത്ത് ആർക്കും കാണിക്കാൻ കഴിയാത്തത്ര ആത്മാർഥത അബൂട്ടി ബൂട്ടഴിക്കും വരെ പുലർത്തി. വാശിയും സമർപ്പണവും കൊണ്ട് അയാൾ ഏത് കൊലകൊമ്പനെയും ഡി ക്ക് അപ്പുറത്ത് നിർത്തി.
ഒരു മടിയനും ഒരു മിനിറ്റ് പോലും അബൂട്ടിക്കൊപ്പം പന്ത് തട്ടുക സാധ്യമായിരുന്നില്ല. 

ഒരിക്കൽ സോക്കറും മമ്പാട് കോളേജും കളിക്കുന്നു. ഇല്ലാത്ത പെനൽറ്റിക്ക് റഫറി വിസിലിട്ടു. അബൂട്ടി പെനാൽറ്റി ബോക്സിൽ കമഴ്ന്നു കിടന്നു. ഇരു ടീമിലെയും കളിക്കാർ ഒന്നിച്ച് പൊക്കിയിട്ടും അബൂട്ടി പൊങ്ങിയില്ല. അന്നേരം അബൂട്ടിയുടെ ആത്മാർഥതയ്ക്ക് അത്രയും കനമുണ്ടായിരുന്നു. 

വടക്കാഞ്ചേരി വെച്ച് സ്വന്തം ടീം അംഗങ്ങൾ അലസമായി കളിച്ചപ്പോൾ അബൂട്ടി നേരെ കയറിപ്പോയി ഗ്യാലറിയിൽ ഇരുന്നു. അത്തരം കളി അങ്ങേർക്ക് അറിയില്ലായിരുന്നു. 

പുയോൾ പ്രൊഫഷണൽ ഫുട്ബാളും അബൂട്ടി അമേച്വർ ഫുട്ബോളുമായിരുന്നു കളിച്ചത് എന്നതുകൊണ്ട് അതിൻ്റെ ചില മാറ്റങ്ങൾ കാണാം എന്നുമാത്രം.

ഒരേ ഛായയുള്ള ഏഴുപേർ ഉണ്ടാവും എന്ന് കേട്ടിട്ടുണ്ട്. ഒരേ സ്വഭാവം പുലർത്തുന്ന എത്ര പേര് ലോകത്തുണ്ടാവും ?

- എം. എം. ജാഫർ ഖാൻ