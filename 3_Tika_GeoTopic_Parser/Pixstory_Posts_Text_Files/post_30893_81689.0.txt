Grandissima prestazione delle atlete azzurre nella discesa libera delle Olimpiadi invernali di Pechino 2022. Sofia Goggia ha conquistato l'argento davanti a Nadia Delago, mentre Elena Curtoni ha chiuso quinta dopo aver sognato a lungo una medaglia. L'oro va alla svizzera Corinne Suter, già campionessa mondiale in carica.
L'emozionante gara per le azzurre è iniziata subito, con Curtoni scesa con il numero 1 che ha mantenuto il miglior tempo dopo la discesa delle prime 10 atlete. La prima a batterla è stata Delago con il numero 11, imitata poco dopo dalla Goggia scesa col 13. Il sogno di una fantastica tripletta sì è infranto quando è scesa Suter, che ha terminato con 16 centesimi di margine sulla bergamasca. Altri brividi quando è scesa la tedesca Kira Weidle, autrice di buoni intertempi ma poi quarta al traguardo a 14 centesimi da Delago. Delude Lara Gut-Behrami, penalizzata dalle condizioni meteo al momento della sua discesa.
Goggia e Delago bissano così l'impresa di Daniela Ceccarelli e Karen Putzer, entrambe a podio nel Super G delle Olimpiadi di Salt Lake City 2002.