Dal 18 al 20 marzo a Belgrado andrà in scena, a quattro anni dall'ultima edizione, il Mondiale di Atletica indoor. C'è grande attesa visti i nomi dei partecipanti, compresi 12 campioni olimpici di Tokyo 2020 Ryan Crouser (getto del peso), Armand Duplantis (salto con l’asta), Jakob Ingebrigtsen (1500) Yulimar Rojas (salto triplo), Selemon Barega (3000), Marcell Jacobs (60), Shaunae Miller-Uibo (400), Katie Nageotte (salto con l’asta), Pedro Pichardo (salto triplo), Gianmarco Tamberi (salto in alto), Miltiadis Tentoglou (salto in lungo) e Damian Warner (Eptathlon).

In totale a Belgrado saranno presenti 680 atleti, di cui 372 uomini e 308 donne. L'attesa maggiore per l'Italia ovviamente è per Marcell Jacobs sui 60 metri e per Tamberi nel salto in alto. Il più veloce sui 100 metri in Giappone non crede di essere il favorito: "Qui vince chi sbaglia meno, è così in generale ma soprattutto nei 60. Il favorito n.1, che gioca in un campo tutto suo, è Coleman: è lui l'uomo da battere ma io cercherò di stargli il più vicino possibile e proverò a mettergli la testa davanti. Per le mie caratteristiche il primato dei 60 è più difficile. Sabato però correrò per la posizione, non con il cronometro in testa. Ci saranno altre stagioni per cercare il record".