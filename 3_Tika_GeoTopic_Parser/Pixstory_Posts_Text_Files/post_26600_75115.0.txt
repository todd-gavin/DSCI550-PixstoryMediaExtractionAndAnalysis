Hermes ci va piano.
Ci hanno già pensato gli altri colleghi, nel corso del fashion month, a innovare e stupire.
Da Hermes non vedrete mai cappotti con l’orlo illuminato da lucine di natale, copricapi dal sapore egiziano o celebrità che sfilano impacciate.
Hermes non ne ha bisogno.
Ha una clientela che non vuole stravaganze, ma il semplice ed elegante lusso.
Il lusso vero, sia chiaro, non quello dei parvenue che girano con la camicia stampata dorata e pensano che indossare gli occhiali da sole a cena sia cool.
Quando ti puoi permettere una giacca di pelle di coccodrillo che costa come un bilocale ben illuminato in zona residenziale non ricerchi il lusso, lo sei.
Questa collezione è quanto di più normale abbia mai sfilato durante una settimana della moda: bei maglioni bicolore, giacche eleganti dalle proporzioni classiche, qualche parka più sportivo e spendidi twin set mélange. 
Questi ragazzi sofisticati sfilano in un salone del Mobilier National, grandi magazzini in cui i Francesi conservono il mobilio dei palazzi statali ormai non più in uso. Tra una scrivania in acero di Mitterrand e la poltrona preferita di Sarkozy camminano quasi svogliri i giovani uomini Hermes, vestiti in maniera elegante come vorrebbero i loro genitori ma con quel guizzo ribelle costituito dagli stivali lucidi e dal foulard annodato sopra il completo, come piace a loro.
Me li immagino così i giovani rampolli, la classe dirigente del futuro, il frutto del nepotismo del domani: belli, curati, vestiti con gli abiti comperati da mammà, che alle cene di gala stanno tutto il tempo a fumare in cucina. Annoiati dal ferreo protocollo, carichi delle aspettative paterne, annoiati dal loro privilegio e assurdamente belli.