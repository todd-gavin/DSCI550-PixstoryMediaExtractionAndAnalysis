Nella notte tra mercoledì e giovedì, la Russia ha cominciato ad attaccare l’Ucraina invadendo le principali città. Anche Kiev, la capitale, è stata presa d’assalto. Dalla scorsa estate, è la casa di Roberto De Zerbi e il suo staff, trasferitisi all’estero per fare una nuova esperienza, dopo gli anni al Sassuolo. 

Raggiunto telefonicamente da ItalPress, il tecnico italiano ha commentato così la situazione: “L’ambasciata italiana ci aveva suggerito di andarcene, ma non potevo girare le spalle alla squadra, al campionato e lasciare tutto. Io sono venuto qui per fare sport. Questa notte ci hanno svegliato le esplosioni, ma credo che almeno per ora non siamo in pericolo. Mi armo di pazienza e resto in camera. Ho aspettato a lungo che la Federazione sospendesse il campionato e col mio staff non mi sono spostato prima. Ora non mi resta che attendere. Se tornassi indietro farei le stesse scelte. Tornerò a casa soltanto quando anche i miei giocatori ce l’avranno fatta. Non è una gara a chi si mette in salvo prima”.

A distanza di alcuni giorni, la Federazione ha così bloccato ogni attività sportiva anche per il peggioramento della situazione e della gravità del conflitto. I calciatori brasiliani che militano in Ucraina sono riusciti ad attraversare il confine con la Polonia in treno e nelle prossime ore prenderanno un volo per tornare in patria. De Zerbi e lo staff, invece, si sposterà in auto verso la Polonia o la Romania, dove rimarranno per circa 4 giorni prima di prendere l’aereo e tornare in Italia.

Crediti foto: Profilo Twitter Serie B BKT