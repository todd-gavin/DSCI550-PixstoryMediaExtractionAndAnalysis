Dopo Haas, Red Bull e Aston Martin, il quarto team di Formula 1 a presentare la nuova monoposto per la stagione 2022 è la McLaren: alla presenza di Daniel Ricciardo e di Lando Norris – fresco di rinnovo di contratto fino al 2025 – la scuderia di Woking ha svelato le forme della MCL36. Una monoposto che cambia cromaticamente rispetto al recente passato, con il celeste (e non più il blu) ad affiancare il tradizionale arancione “papaya”, in un risultato estetico che ricorda la veste speciale in onore dello sponsor Gulf utilizzata lo scorso anno nel solo GP di Monte Carlo. Ma la curiosità non è solo estetica ma anche tecnica: colpisce la scelta differenziata delle sospensioni, con lo schema pull-rod sull’anteriore e il differente approccio push-rod al retrotreno. Sarà questa la chiave di volta per far correre veloci le nuove auto di Formula 1?