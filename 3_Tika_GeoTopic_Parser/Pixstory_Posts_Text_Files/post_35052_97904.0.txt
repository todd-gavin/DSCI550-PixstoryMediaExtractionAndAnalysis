Nel lunch match della 35esima giornata di campionato la Juventus conquista tre punti pesanti in casa contro il Venezia. Una vittoria di "corto muso" firmato da una doppietta di Leonardo Bonucci, che oggi compie 35 anni. Per gli ospiti pari provvisorio firmato da Aramu.

I bianconeri (oggi con la terza maglia) sono partiti subito forte. Due le occasioni da rete prima del vantaggio: a sfiorare la rete sono prima Zakaria e poi Pellegrini che vede il suo tiro infrangersi contro la traversa. Capitan Bonucci poi la sblocca sugli sviluppi di un calcio di punizione quando il cronometro dice che di minuti ne sono passati solo 7. Sembra che la Juventus possa fare una goleada, invece quando l'arbitro manda le squadre negli spogliatoi il risultato è ancora di 1-0.

Nella ripresa arriva il pareggio del Venezia, squadra che dopo il cambio di allenatore in settimana è sembrata essere in palla. A pareggiare il risultato è Aramu, un ex granata. Il risultato però torna a favore della Juventus cinque minuti più tardi. A segnare sempre Bonucci e sempre sugli sviluppi di un calcio da fermo. Decisiva una sua deviazione.

Al triplice fischio la squadra di Allegri può festeggiare. I tre punti la avvicinano alla prossima Champions League.