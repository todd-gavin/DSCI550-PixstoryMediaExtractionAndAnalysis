Giornata nera per la coppia del doppio misto azzurro ai mondiali di Ginevra. Sono due le nette sconfitte arrivate oggi contro la Svizzera per 11-7 e contro la Norvegia  per 9-3. In virtù di questi risultati gli azzurri (5 vittorie e 3 sconfitte) scivolano in un solo giorno dal primo al quinto posto in classifica, dietro a Giappone, Svezia, Norvegia e Svizzera (tutte e quattro con 6 vittorie e 2 sconfitte). Ora la qualificazione ai playoff si complica tremendamente, l'Italia è costretta a battere la Finlandia domani, nell'ultimo match, e dovrà sperare in un successo della Svezia con il Giappone, oltre a una sconfitta (e una sola) per la Svizzera (contro la Corea del Sud) o per la Norvegia (contro la Nuova Zelanda).