Resta un amaro in bocca grandissimo per il Settebello, che è arrivato a pochissimo dal riconfermare il titolo iridato vinto nel 2019. Il match è andato subito in salita per l'Italia, che ha patito una Spagna concreta e organizzata, ma nel quarto quarto gli azzurri sono passati dal 6-9 al 9-9 riacciuffando in sei minuti una partita che sembrava già persa. Ai rigori, però, dopo 7 tiri per parte, il secondo errore di Cannella ha condannato il Settebello alla sconfitta. Resta comunque un bellissimo argento, la 22° medaglia della spedizione azzurra. Il medagliere finale è stato vinto dagli Stati Uniti con 18 ori 14 argenti e 17 bronzi, davanti alla Cina con anch'essa 18 ori, 2 argenti e 8 bronzi. L'Italia è clamorosamente terza, con 9 ori, 7 argenti e 6 bronzi, davanti all'Australia (6-9-4) e al Canada (3-5-6).