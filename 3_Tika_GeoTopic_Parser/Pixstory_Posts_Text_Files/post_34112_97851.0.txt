Ne ha fatta di strada Gabriele Cioffi prima di arrivare a diventare l’allenatore dell’Udinese. Lo ha raccontato lo stesso tecnico, cresciuto tifando la Fiorentina di Batistuta e Rui Costa, nel corso dell’intervista al Corriere dello Sport-Stadio.

«Il gusto dell’avventura arriva dalle porte sbattute in faccia. Quando ti esonerano e per cinque o sei mesi il telefono non squilla. Sono scappato per salvarmi il futuro. In Australia per lavorare con i giovani, ad Abu Dhabi per fare l’assistente all’Al-Jazira. Nel frattempo avevo scoperto l’Inghilterra, grazie a Gianfranco Zola e al suo Birmingham».

Conoscere i propri limiti ha impedito a Cioffi di fare il passo più lungo della gamba: «Ho capito subito che Premier e Championship non erano alla mia portata, allora. In quarta serie con il Crawley Town ho vissuto un sogno. Nelle coppe abbiamo battuto Norwich e Stoke City. Nessun club della nostra categoria ne aveva mai superato uno di Premier».

In giro per il mondo, ma con l’Italia sempre nel cuore: «Prima di andarmene, riflettevo sui problemi del nostro Paese. Mi sembrava che mollare tutto fosse l’unica soluzione. Mentre vivevo all’estero, invece, mi sono reso conto di quanto rispetto meriti l’Italia. Con tutti i suoi difetti, con tutte le sue difficoltà».

La fonte di ispirazione è tutt’altro che banale: si tratta del conquistatore iberico Hernán Cortés, che all’inizio del Cinquecento conquistò il Messico e distrusse l’antico impero degli Atzechi. «Salpava con le sue navi e dopo anni tornava, forse. Mi sentivo così. Pronti, via e stavo fuori otto o nove mesi, poi altri otto o nove da un’altra parte». 

C’è spazio anche per un ringraziamento alla persona che gli ha permesso di fare tutto questo: «Nulla di tutto questo sarebbe stato possibile se mia moglie Fabiana non avesse accettato di prendersi cura dei nostri figli e di sopportare le mie assenze. Non è un pilastro della mia vita, è l’unico pilastro».