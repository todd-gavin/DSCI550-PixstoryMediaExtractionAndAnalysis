Ai microfoni di DAZN Vincenzo Italiano ha commentato così la sconfitta in extremis contro il Sassuolo: "C'è grande amarezza, porta via tutto quello di buono e bello che abbiamo fatto. Ancora una volta in inferiorità numerica eravamo riusciti a raddrizzare la gara. Dispiace, in quei secondi finali potevamo fare meglio. Peccato perché la squadra, nonostante i cambi, aveva fatto un'ottima prestazione. Di questo sono felice, ma sono amareggiato perché volevamo continuare la striscia positiva. Con un pizzico di attenzione in più potevamo portare a casa un risultato positivo. Non so cosa Bonaventura ha detto all'arbitro, ma uno con la sua esperienza non può fare questi errori. Non è la prima volta che capita, non possiamo continuare così. I ragazzi credono in quello che cerchiamo di proporre. Hanno anche voglia di non far tenere il pallone agli avversari, è uno dei nostri principi. Lo stiamo facendo bene, ma anche oggi abbiamo avuto delle ripartenze dove potevamo essere più efficaci".

Poi una chiusa sulla prossima partita della Fiorentina, in Coppa Italia contro la Juventus: "La nostra preparazione alla partita non sarà diversa dalle altre. Da domenica pensiamo alla Juve, siamo in semifinale, diventa importantissimo arrivare preparati per mettere in difficoltà la Juve. Affronteremo una squadra fortissima, con grandi campioni e con un ragazzo, Vlahovic, che fino a poco fa era con noi. Diventerà un campione, ha fame e voglia. Cercheremo di limitarlo, speriamo non sia concreto come lo è stato oggi".