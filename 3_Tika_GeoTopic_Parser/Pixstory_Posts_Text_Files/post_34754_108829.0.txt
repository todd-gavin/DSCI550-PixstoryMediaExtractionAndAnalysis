Come dimenticare un'Olimpiade disastrosa chiusa con tanto di squalifica? Benedetta Pilato, 17 anni, lo ha fatto conquistando la medaglia d'oro al Mondiale di Budapest. E lo ha fatto in quella che non è proprio la sua specialità, i 100 rana che ha chiuso con il tempo di 1'05"93.

Dietro l'italiana la tedesca Anna Elendt (la favorita all'inizio) e la lituana Ruta Meilutyte. Dopo un passaggio ai 50 metri tutto sommato controllato, la nativa di Taranto ha messo il turbo e si è andata a prendere la medaglia che ha più valore. A 17 anni ha già vinto almeno una medaglia d'oro a Mondiali, Mondiali giovanili, Europei, Europei in vasca corta ed Europei giovanili.

"Era la mia prima finale mondiale nei 100 rana e già ero contenta di averla raggiunta. Aver vinto è davvero sorprendente. Sono stracontenta e soddisfatta del mio lavoro e del mio percorso. Dall’argento di Gwangju sono cambiate moltissime cose. Sto crescendo, anche se resto sempre la più piccola della squadra, quindi me la godo. Siamo una Nazionale fortissima. Siamo uniti, vinciamo, sembra venire tutto facile".