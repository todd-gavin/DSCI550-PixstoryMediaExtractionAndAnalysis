Marc Marquez sarà presente all’appello dei primi veri test della stagione MotoGP 2022. Il centauro spagnolo è rimasto fermo dopo la caduta durante un allenamento in motocross nello scorso novembre, che lo ha costretto a saltare i GP di Algarve e di Valencia a causa della diplopia sviluppata in seguito al trauma cranico riportato nell’incidente. Il ventottenne campione delle due ruote è finalmente tornato in sella risolvendo il fastidio dello sdoppiamento della vista che gli aveva impedito di correre le ultime gare della stagione. Dopo aver percorso ben 65 giri dell’impegnativa pista di Portimao, in Portogallo, Marc ha sciolto la riserva: l’obiettivo è quello di essere regolarmente in sella alla Honda HRC nei primi test precampionato di Sepang, in programma il 5 e 6 febbraio.