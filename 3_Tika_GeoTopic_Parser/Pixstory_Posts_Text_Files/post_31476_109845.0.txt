Tre giorni in Cascina Nascosta in Parco Sempione e un sabato finale a contatto con la cittadinanza in Piazzale Gabriele Rosa (Corvetto) per la seconda edizione di Forum Spazio Aperto, l’appuntamento di Legambiente Lombardia dedicato all’incontro e al confronto sull’importanza dello spazio pubblico nella transizione ecologica. L’assessora alla mobilità del Comune di Milano Arianna Censi, il Presidente del Municipio 1 Mattia Abdu Ismahil, hanno affiancato la presidente di Legambiente Lombardia Barbara Meggetto e il responsabile Mobilità e Spazio Pubblico di Legambiente Lombardia Federico Del Prete, all’inaugurazione di Forum Spazio Aperto che proseguirà fino al 25 giugno 2022.
I temi toccati nei quattro giorni di programma sono lo stato della ciclabilità a Milano e in Lombardia, con la presentazione dei risultati di Comuni Bicicloni, l’indagine che sovrappone le risposte dei cittadini e quelle delle amministrazioni della regione; il parcheggio biciclette nei condomini, con il punto sullo scenario normativo e un dibattito con i portatori di interesse per superare le difficoltà e aumentare i benefici sia in termini di mobilità sostenibile, sia di sufficienza energetica degli edifici; il verde pubblico come motore di rigenerazione urbana, dove i maggiori esperti e i portatori di interessi proveranno a delineare strategie per città più verdi; la costituenda Consulta per la Mobilità Attiva e l’Accessibilità del Comune di Milano, con una prima assemblea informale delle associazioni e delle realtà che hanno voluto questo importante strumento consultivo. Infine, il sabato, ci si sposterà in Piazzale Gabriele Rosa (Corvetto) dove Legambiente nazionale presenta la tappa milanese di Per un pannello in più, il progetto di Enel X per il fotovoltaico dedicato alle singole unità abitative, oltre a laboratori e attività come la presentazione di Guida galattica per ecologisti una guida a cura degli studenti di Resilient GAP.
«Pandemia e crisi energetica ci hanno fatto capire l’importanza dello spazio pubblico, di una sua sempre maggiore esigenza di sostenibilità. Le amministrazioni e i cittadini possono accelerare il cambiamento sia con grandi progetti, sia con piccole azioni quotidiane.».