A Dubai Jannik Sinner batte per la prima volta uno dei fab four, nella fattispecie il britannico Andy Murray, non certo all'apice della sua carriera. Il giovane italiano ha regolato il veterano britannico in due set 7-5 6-2 e domani dovrà vedersela con il polacco Hurkacz, suo compagno di doppio nonché colui che l'ha privato della vittoria nel master 1000 di Miami dello scorso anno. Negli altri incontri bella vittoria del numero 1 Novak Djokovic che proverà a difendere la sua posizione dall'assalto di Daniil Medvedev, impegnato nella notte contro lo spagnolo Pablo Andujar al torneo  Acapulco. E a proposito dell'open messicano, saluta il n.3 del mondo (e n.2 in tabellone) Alexander Zverev, squalificato dall'ATP per aver preso a racchettate la sedia dell'arbitro dopo una sconfitta nel torneo di doppio. Da segnalare anche il forfait del nostro Matteo Berrettini, ancora una volta alle prese con un infortunio agli addominali.