"ദളപതി" എന്ന ടൈറ്റിൽ സ്ക്രീനിൽ തെളിയുമ്പോൾ ഉയരുന്ന ആർപ്പുവിളികളേക്കാൾ ഒരുപടി മുകളിൽ സിനിമയിൽ ഏതെങ്കിലും ഒരു സീനിൽ പ്രേക്ഷകരുടെ ശബ്ദം ഉയർത്തുക എന്നതാണ് വിജയ് സിനിമയുടെ സംവിധായകർ നേരിടുന്ന പ്രധാന വെല്ലുവിളി. ഒരു സൂപ്പർ താര പദവിക്ക് സിനിമാ മേഖലയിൽ എത്രത്തോളം പ്രാധാന്യമുണ്ട് എന്നതിന് ഏറ്റവും ലളിതമായ ഉദാഹരണമാണിത്.

വിവിധ ഭാഷകളിലെ സിനിമകളിൽ സൂപ്പർ താരങ്ങൾ രൂപപ്പെടുന്നുണ്ടെങ്കിലും ദക്ഷിണേന്ത്യൻ സിനിമകളിലെ താര സമ്പന്നത ഈ വിഷയത്തെ വിശകലനം ചെയ്യാൻ ഉത്തമമായ ഒരു മേഖലയാണ്. 

ഒരു സാധാരണ ബസ് കണ്ടക്ടറായിരുന്ന ഒരാൾ തെന്നിന്ത്യ കണ്ട ഏറ്റവും വലിയ സൂപ്പർ സ്റ്റാർ രജനികാന്ത് ആയി മാറിയ കഥ ഏറെ പ്രശസ്തമാണ്. ആദ്യകാല രജനികാന്ത് സിനിമകളും അക്കാലത്തെ തമിഴ് ജനതയുടെ ജീവിതവും ഇഴപിരിയാനാവാത്ത വിധം ചേർന്ന് നിൽക്കുന്നതാണ്. രജനികാന്തിനെ സൂപ്പർ സ്റ്റാറാക്കിയ അക്കാലത്തെ ഹിറ്റ് സിനിമകളായ ഭാഷ,പടയപ്പ, അരുണാചലം..... തുടങ്ങിയ ഭൂരിഭാഗം സിനിമകൾക്കും ഒരു പൊതു സവിശേഷത പ്രകടമാണ്. ഒന്നെങ്കിൽ സമ്പന്നനായ നായകൻ എല്ലാം ത്യജിച്ച് പാവപ്പെട്ടവർക്കിടയിലേക്ക് ഇറങ്ങി വരുന്നത് ; അല്ലെങ്കിൽ പാവപ്പെട്ട നായകൻ പണക്കാരനായി മാറി പാവങ്ങളുടെ രക്ഷകനായി മാറുന്നത്. മാത്രമല്ല തൊഴിലാളി വർഗ്ഗത്തിൻ്റെ പ്രാധാന്യം ചൂണ്ടിക്കാണിക്കുകയും മുതലാളി വർഗ്ഗത്തിന് എതിരെ പോരാടുകയും ചെയ്യുന്ന കഥാപാത്ര സൃഷ്ട്ടി നടത്തുന്നു. അരികുവൽക്കരിക്കപ്പെടുന്ന ജനതയുടെ പ്രശ്നങ്ങൾക്ക് ഒരു പരിധിവരെ അമാനുഷിക ശേഷി അനുവദിക്കപ്പെട്ട നായകൻ്റെ കായികശേഷിയും ബുദ്ധി വൈഭവവും കൊണ്ട് പരിഹാരങ്ങൾ കാണുന്നു. ഇതെല്ലാം ഒരു സൂപ്പർ താരത്തെ തമിഴ് സിനിമാലോകത്തേക്ക് വേരുറപ്പിക്കാൻ പ്രാപ്തമാക്കിയ കാര്യങ്ങളാണ്.

ഒരു സാധാരണ കഥാപാത്രത്തിൽ നിന്ന് കൃത്യമായ ചുവടുവെപ്പുകൾ നടത്തിയാകണം ഒരു സൂപ്പർ സ്റ്റാർ രൂപപ്പെടുന്നത്. ഒറ്റ സിനിമ കൊണ്ട് തന്നെ ഒരുപക്ഷേ ഒരു അഭിനേതാവ് സൂപ്പർ സ്റ്റാർ പദവിയിലേക്ക് ഉയർത്തപ്പെട്ടേക്കാം. കെ ജി എഫ് -ലെ യാഷിൻ്റെ റോക്കി ഭായി സമകാലികമായി ചൂണ്ടിക്കാണിക്കാവുന്ന ഒരു ഉദാഹരണമാണ്. പക്ഷേ ആ പദവി തുടർന്നു കൊണ്ടുപോകാൻ സാധിച്ചാൽ മാത്രമേ ആ വ്യക്തി സൂപ്പർ സ്റ്റാർ എന്ന പദവിക്ക് അർഹനാകുകയുള്ളൂ. 

അങ്ങനെ തുടക്കം മുതൽ ഇക്കാലം വരെ വലിയൊരു സിനിമാ കാലഘട്ടം കൈവെള്ളയിലിട്ട് അമ്മാനമാടിയ ലാലേട്ടനും മമ്മൂക്കയും താര പദവി ഏറ്റവും മികച്ച രീതിയിൽ കാത്തുസൂക്ഷിച്ച മഹാപ്രതിഭകളാണ്.  മഞ്ഞിൽ വിരിഞ്ഞ പൂക്കളിൽ വില്ലനായി വന്ന മോഹൻലാൽ, രാജാവിൻ്റെ മകനിൽ വിൻസൻ്റ് ഗോമസ് എന്ന കഥാപാത്രത്തിലൂടെ നേടിയെടുത്ത സൂപ്പർ സ്റ്റാർ പദവി ഇന്നും പ്രതാപത്തോടെ തിളങ്ങി തന്നെ നിൽക്കുകയാണ്. അഭിനയ പ്രാധാന്യമേറിയ നിരവധി കഥാപാത്രങ്ങളോടൊപ്പം മാസ്സ് മസാല പടങ്ങളും ഇടകലർത്തി മമ്മൂട്ടി എന്ന മഹാനടൻ തൻ്റെ പ്രായം 70 ൽ എത്തി നിൽക്കുമ്പോഴും താര പദവിയുടെ ഉന്നതങ്ങളിൽ തന്നെ നിലയുറപ്പിച്ചു കൊണ്ടിരിക്കുന്നു. ഒട്ടേറെ നായികാ നായകന്മാർ കടന്ന് വന്നിട്ടും മമ്മൂട്ടിയും മോഹൻലാലും അലങ്കരിക്കുന്ന മലയാള സിനിമയുടെ താര പദവി പകരക്കാരില്ലാതെ പൂർവ്വാധികം ശക്തിയോടെ കരുത്താർജ്ജിക്കുകയാണ്. അതിവേഗത്തിൽ മാറ്റങ്ങൾ സംഭവിക്കുന്ന സിനിമാ മേഖലയിൽ എക്കാലവും ജനപ്രീതി പിടിച്ചുപറ്റി സ്വയം നവീകരിച്ച് നിൽക്കുന്നവർക്ക് മാത്രമാണ് താരപദവി കാത്തുസൂക്ഷിക്കാനാകുന്നത്. അത് വലിയ പ്രയാസമേറിയ ഒരു അധ്വാനം തന്നെയാണ്. പറഞ്ഞുവന്നതിൻ്റെ സാരമെന്തെന്നാൽ, ഒരു താരപദവി നേടിയെടുക്കുന്നതും അത് നിലനിർത്തുന്നതും അത്ര ലളിതമായി കിട്ടുന്ന ഒന്നല്ല. സിനിമയ്ക്കുള്ളിലും പുറത്തുമുള്ള എല്ലാവിധ ജനകീയ ബന്ധങ്ങളും അതിനെ സ്വാധീനിക്കും. 

പ്രേക്ഷക സമൂഹം അവർക്ക് ഇഷ്ട്ടപ്പെട്ട കലാപ്രതിഭകൾക്ക് നൽകുന്ന സ്നേഹോപഹാരമാണ് സൂപ്പർ താര പദവി. ചിലയിടങ്ങളിൽ ആരാധകർ താരാരാധന അന്ധമാകുമ്പോൾ മറ്റുള്ളവരെ അധിക്ഷേപിക്കുകയും ആഘോഷങ്ങളുടെ പേരിൽ സമൂഹിക വിരുദ്ധ പ്രവർത്തനങ്ങൾ നടത്തുന്നതുമെല്ലാം തള്ളിക്കളയാനാകില്ല. എന്നാൽ, ഇത്തരത്തിലുള്ള പ്രശ്നങ്ങളെ പരിഹരിച്ചു കൊണ്ട് തീയറ്ററുകൾ ആഘോഷമാക്കി മാറ്റുന്ന സൂപ്പർ താരങ്ങളെ സിനിമാ ലോകത്ത് നിലനിർത്തുക തന്നെ വേണം.