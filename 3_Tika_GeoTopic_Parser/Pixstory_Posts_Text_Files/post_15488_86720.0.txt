Si tratta della prima soluzione ricettiva italiana ospitata all'interno della carlinga di un aereo. Ed è stata inaugurata oggi, a Brembate di Sopra (Bergamo), alla presenza del sindaco Emiliana Giussani, dell'assessore regionale al Turismo, Marketing territoriale e Moda, Lara Magoni, e di Gianpiero Bianchi, titolare di 'Naturooms', la società che ha realizzato l'originale struttura. Si chiama 'Natur Air Suite' ed è una suite ricavata all'interno di un aereo postale francese, per la precisione un Fokker 27 del 1968. Numerosi i servizi offerti: la zona esterna a uso esclusivo con un'area giochi per bambini, una Spa privata con sauna ed idromassaggio. Nell'aereo, 4 posti letto, si possono trovare tutte le comodità di un hotel e la cabina di pilotaggio completamente ristrutturata. Un'iniziativa davvero geniale - sottolinea Lara Magoni - nata grazie all'intuito di Gianpiero Bianchi. Una struttura che valorizzerà il turismo esperienziale di un territorio, la Bergamasca, in grado di diventare attrattivo per quei visitatori che vorranno vivere un'esperienza inedita, originale e a contatto diretto con la natura. Regione Lombardia sostiene gli imprenditori che con passione, nonostante le difficoltà del periodo, decidono di investire nel futuro, dimostrando coraggio, lungimiranza e ottimismo".