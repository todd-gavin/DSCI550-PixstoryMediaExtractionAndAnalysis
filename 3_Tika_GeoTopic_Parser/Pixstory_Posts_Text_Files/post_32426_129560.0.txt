Finite le gare in piscina, i tuffi continuano a regalare gioie all'Italia. Chiara Pellacani vince la medaglia d'oro nella gara da 3 metri con una prestazione costante e senza sbavature in tutti e cinque i tuffi! Si tratta del 10° podio europeo consecutivo a 20 anni ancora da compiere, una degna erede di Tania Cagnotto. La giovane azzurra ha messo la freccia con il terzo tuffo, superando la svizzera Heimberg e non facendosi più riprendere. Alla fine la Pellacani chiude con un totale di 318.75 punti, lasciando l'avversaria a 301.80. Il bronzo va alla britannica Harper con 296.20. Nella gara sincronizzata dalla piattaforma 10 metri, i giovanissimi azzurri Sargent Larsen-Timbretti Gugiu si sono fermati a un passo dal podio, quarti dietro alle coppie di Gran Bretagna, Ucraina e Germania.