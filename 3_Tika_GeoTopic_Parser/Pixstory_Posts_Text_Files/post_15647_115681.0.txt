Una task force di ricerca cardiovascolare tutta italiana, coordinata da Maurizio Pesce, Responsabile dell'Unità di Ingegneria Tissutale Cardiovascolare del Centro Cardiologico Monzino, ha appena pubblicato sulla prestigiosa rivista Circulation Research i risultati del primo studio su una possibile “terapia meccanica” del cuore.

I ricercatori hanno svelato il meccanismo attraverso il quale le sollecitazioni meccaniche che si instaurano a causa delle variazioni strutturali nel miocardio infartuato, attivano il processo di fibrosi cardiaca, e hanno scoperto che un farmaco di uso comune, la Verteporfina, è in grado di interferire con questo meccanismo, riducendone significativamente l’impatto. In particolare, hanno evidenziato che le forze di deformazione/compressione meccanica inducono i fibroblasti cardiaci - le cellule del tessuto connettivo che hanno una funzione riparatrice e intervengono ad esempio nella guarigione di una ferita - a deporre tessuto connettivo-fibroso anomalo nel muscolo cardiaco. Va sottolineato che chi soffre di fibrosi, oltre a presentare diversi disturbi dovuti ad un cuore più rigido e meno contrattile, è ad alto rischio di insufficienza cardiaca e che purtroppo al momento non esistono cure in grado di ripristinare la naturale architettura del miocardio, anche se diversi trattamenti riescono ad alleviarne i sintomi e rallentarne il decorso. La scoperta dell’attività anti-fibrotica della Verteporfina è quindi un motivo di speranza per migliaia di pazienti cardiopatici.

“Non c’era” spiega Pesce una spiegazione alla natura cronica di questo processo, che continua anche dopo il miglioramento delle condizioni patologiche acute. Abbiamo quindi ipotizzato che l’anello mancante in questa conversione fosse la risposta dei fibroblasti cardiaci alle sollecitazioni meccaniche risultanti dall’alterazione strutturale del cuore dopo l’infarto. Abbiamo analizzato il ruolo di queste sollecitazioni nella trasformazione dei fibroblasti cardiaci in mio-fibroblasti e verificato come bloccare questo processo attraverso l’uso di un farmaco (Verteporfina) che impedisce la funzione di un fattore di trascrizione (YAP), che è noto essere attivato dalle forze meccaniche. I risultati ottenuti in un modello cellulare 3D hanno mostrato che il farmaco blocca l’evoluzione fibrotica dei fibroblasti cardiaci e che il blocco avviene anche in presenza di stimoli ‘umorali’ come il trattamento con il TGF-beta.