F1, Verstappen domina il Gran Premio del Belgio. Sainz terzo.
Non c'è storia a Spa Francorchamps, nonostante partisse dalla 14° casella in griglia (13° effettiva, perché Gasly è scattato dai box), Max Verstappen ha vinto per distacco il GP belga, balzando in testa dopo appena 12 giri e mettendo a segno la rimonta più rapida della storia della Formula 1. I restanti 32 passaggi sono stati normale amministrazione per il pilota della Red Bull che ha vinto davanti al compagno Sergio Perez e a un buon Carlos Sainz, limitato solo da una Ferrari mai competitiva. Leclerc, sforunato al via e costretto a una sosta per rimuovere una visiera finita nella presa d'aria dai radiatori, è giunto sesto con un pasticcio nel finale, quando ha perso la posizione su Alonso (5°) per aver provato a fare il giro veloce e aver infranto la velocità massima in corsia dei box. Sempre Alonso è stato protagonista nelle prime battute di gara, quando è stato centrato da Hamilton senza subire danni. Si è invece ritirato il sette volte campione del mondo, che ha lasciato i riflettori al compagno, Russell, quarto con la Mercedes. Nella top ten sono finiti anche Ocon, Vettel, Gasly e Albon, tutti autori di ottime prestazioni.