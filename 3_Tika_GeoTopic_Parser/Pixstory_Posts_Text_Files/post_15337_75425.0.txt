Nuova stretta del Governo contro bonus casa e superbonus
110%: crediti cedibili solo una volta. Aziende in difficoltà e protesta delle imprese edili e dell'impiantistica. Lai e Meloni (Confartigianato Sardegna): "Aziende costrette a rivedere contratti con conseguente aumento dei contenzioni. Le continue modifiche delle norme, la retroattività e l'aumento della burocrazia creano confusione e incertezza sul mercato della riqualificazione degli immobili".
Superbonus: in Sardegna 541 milioni di euro di investimenti, oltre 3mila cantieri.

"Ormai passiamo più tempo a intercettare e capire le nuove regole, a districarci nella burocrazia e a spiegare la nuova normativa ai clienti rispetto ad aprire cantieri, riqualificare immobili, far lavorare le imprese e a creare nuova economia. Siamo molto preoccupati per l'ennesimo cambio di rotta del Governo contro bonus casa e superbonus. Soprattutto non accettiamo che le aziende che lavorano seriamente e rispettano le regole debbano venir accomunate a chi opera fuorilegge".

E' dura la critica di Maria Amelia Lai, Presidente di Confartigianato Sardegna sulle novità contro le frodi nell'utilizzo dei bonus in edilizia, introdotte nel Decreto "Sostegni ter" approvate dal Consiglio dei Ministri.

La norma prevede che il credito di imposta corrispondente a superbonus, bonus ristrutturazioni, ecobonus, sismabonus e bonus facciate sia ceduto una sola volta. Questo significa che il beneficiario della detrazione potrà cedere il credito ad altri soggetti, banche e intermediari finanziari, ma questi non potranno cederlo a loro volta; i fornitori che praticano lo sconto in fattura potranno recuperare lo sconto sotto forma di credito di imposta e cederlo una sola volta ad altri soggetti, banche o intermediari finanziari, ma questi ultimi non potranno cederlo a loro volta. Tutti i contratti stipulati violando queste regole saranno considerati nulli. Il risultato sarà che per le imprese sarà molto difficile cedere i crediti e, di conseguenza, i più penalizzati saranno i clienti che avranno notevole difficoltà nell'avviare i lavori. Oltre a tutto questo, la disposizione andrà a colpire in modo pesante anche il mondo dell'impiantistica che lavora, per la quasi totalità dei casi, con le detrazioni del 50 e 65%.