Nella conferenza post-partita, l’allenatore del Venezia Paolo Zanetti ha commentato così la sconfitta della sua squadra nel derby veneto contro l’Hellas Verona: "Fino a che non abbiamo regalato due gol siamo stati in partita, abbiamo giocato alla pari con una squadra forte, in fiducia, creando tanto. L'importanza della concretezza ce l'insegnano loro. Nel momento in cui si regala, la partita per colpa nostra è stata messa in un binario brutto, che mi ha fatto fare scelte dure, perché ho messo in campo tutte le armi che avevo, sbilanciando la squadra. È un rischio che mi son dovuto prendere, avevamo fatto un gol, ma poi abbiamo subito il terzo dopo l'ennesima palla persa in mezzo. Non mi è piaciuto l'atteggiamento del secondo tempo, me ne assumo la responsabilità, i ragazzi devono fare qualcosa di diverso per restare in questa categoria. Mi dispiace soprattutto per i tifosi, i derby vanno vinti, e invece li abbiamo persi entrambi, siamo in debito con loro. Il problema è che abbiamo incontrato due squadre contro le quali, se giochi corto, ti mangiano e ripartono. Anche oggi è stato così, questo è il loro gioco. In queste partite siamo stati portati ad avere l'esigenza di non giocare troppo corto, cosa che peraltro passa molto dalla presenza di Vacca. Questa sconfitta non deve pesare più delle altre. Abbiamo passato tanti momenti difficili, stiamo entrando nella fase più calda, quindi non abbiamo tempo per piangerci addosso. Dobbiamo lavorare tanto e credere in quello che facciamo. Le partite sono diverse, siamo in una posizione difficile, ma che ci consente ancora di essere padroni del nostro destino. Chi è dietro di noi ci crede, non vedo perché noi non dobbiamo farlo".