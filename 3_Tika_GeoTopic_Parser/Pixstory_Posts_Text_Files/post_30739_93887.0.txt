Colpo di scena in Europa League: il Barcellona, grande favorito della competizione, è stato eliminato dall'Eintrach Francoforte. I tedeschi si sono imposti al Camp Nou per 3-2, centrando così la qualificazione dopo l'1-1 dell'andata. Un risultato addirittura bugiardo per gli ospiti, se consideriamo che al 67° vincevano per 3-0 grazie ai gol di Kostic (doppietta) e Borré. Nel finale il Barcellona ha tirato fuori almeno l'orgoglio: prima un gol annullato dal VAR a Sergio Busquets, poi lo spagnolo al 91° ha segnato stavolta in maniera valida e addirittura all'undicesimo minuto di recupero Depay ha reso meno largo il passivo con la rete del 2-3.
L'Eintrach raggiunge così i connazionali del Lipsia in semifinale, aumentando i rimpianti dell'Atalanta eliminata questa sera. Non ci sarà però derby tedesco, se non in finale. A sfidare i giustizieri del Barcellona saranno infatti gli inglesi del West Ham che hanno eliminato il Lione con una clamorosa vittoria per 3-0 in Francia, mentre il Lipsia sfiderà i Glasgow Rangers che hanno ribaltato la sconfitta per 1-0 dell'andata battendo lo Sporting Braga per 3-1 in casa.