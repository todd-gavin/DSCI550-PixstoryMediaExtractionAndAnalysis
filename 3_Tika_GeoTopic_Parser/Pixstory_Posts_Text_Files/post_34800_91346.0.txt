Il Coni e la Federazione Italiana Pallacanestro dicono "no" alla partita che la Nazionale dovrebbe giocare contro la Russia il prossimo primo luglio, gara valevole per le qualificazioni ai Mondiali di Basket. La Federazione Internazionale infatti non ha escluso le squadre e la nazionale russa dalle competizioni, scelta che ha trovato in disaccordo diverse nazioni, tra cui l'Italia appunto: "Come Coni siamo al 100% d’accordo con Petrucci", ha detto Malagò, "Siamo molto dispiaciuti della scelta della federazione internazionale di attendere maggio, non la comprendiamo. Il Cio è stato chiaro, non può obbligare le federazioni internazionali, ci ha detto però cosa pensa sia giusto fare. Solo basket e biathlon hanno preso tempo e non va bene. L’Italia non giocherà e come ha detto Petrucci come anche Olanda e Islanda non giocheranno con la Russia, il Coni condivide questa scelta".

E le parole di Petrucci sono molto simili, ma più dure, di quelle di Malagò: "Non ci sto. La volontà di tenere ancora in sospeso la valutazione circa l’eventuale esclusione della Russia dalle competizioni FIBA è a mio avviso pilatesca. La tragedia in Ucraina è ancora in corso e speriamo possa concludersi nel più breve tempo possibile ma questo non cancellerà ciò che sta avvenendo da più di un mese a questa parte".

La Fiba prenderà una decisione sull'eventuale esclusione prima di maggio. Per il momento le sfide internazionali sono tutte in calendario. "Escludere la Russia dalla comunità sportiva internazionale non è una decisione di carattere tecnico bensì di politica sportiva. Il vulnus si è già verificato e non capisco quali scenari possano mutare, secondo FIBA, da qui a maggio", termina Petrucci.