La gara migliore del meeting Golden Gala Pietro Mennea 2022, andato in scena ieri sera allo Stadio Olimpico di Roma, sono stati sicuramente i 5.000 metri maschili, vinti dal keniano Kimeli in 12:46.33 (settima prestazione all-time e World Leading) con il nostro Crippa che, nonostante l'11° posto, si è fermato a un paio di secondi dal suo record italiano a 13:04.95. Le migliori prestazioni in chiave azzurre sono arrivate dagli 800 metri femminili, con Elena Bellò che è giunta terza con il Personal Best di 1:58.97 dietro all'americana Mu (1:57,01 e WL per lei), e dai 3.000 siepi maschili, con Ahmed Abdelwahed (8:10.29) e Osama Zoghlami (8.11.00) al primato personale, giunti rispettivamente 6° e 7° alle spalle dell'etiope Girma (7.59.23, WL). World Leading anche per l'americana Morris nell'asta con 4.81m (e la bravissima Roberta Bruni giunta seconda a 4.60m), e per l'ostacolitsta Camacho-Quinn (12.37 sui 100hs). WL anche per Francesco Fortunato sui 3.000 metri di marcia, gara inusuale e inserita appositamente nel programma. I più attesi non hanno mostrato nulla di più che qualche sprazzo. Gimbo Tamberi, dopo aver emozionato replicando a Roma l'abbraccio di Tokyo con l'infortunato Jacobs (e dunque assente dai 100 metri vinti da Kerley in 9.92) non è andato oltre un terzo posto con 2.24 nell'alto vinto da Harrison in 2.27 su una pedana evidentemente pesante. Sesta Ayomide Folorunso (54.84) nei 400 ostacoli dominati da Femke Bol, mentre da segnalare anche il notevole 70.72m dello sloveno Ceh nel disco e il 21.85 di Kovacs nel peso (deludono Ponzio 20.59 e Fabbri 19.95). E se Tortu giunge terzo nei 200 metri di Bednarek (20.01) in 20.40, non è andata bene a Larissa Iapichino, settima nel lungo con 6.55m. Successi anche per Shericka Jackson (21.91) nei 200 femminili, Kirani James (44.54) sui 400 maschili, e per Hirut Meshesha (4.03.79) nei 1500 donne dove hanno chiuso sesta Gaia Sabbatini e ottava Federica Del Buono.