Paolo Montero torna alla Juve. L'uruguaiano, che ha indossato la maglia bianconera tra il 1996 e il 2005, nella prossima stagione allenerà l'Under 19. L'ex difensore non ha nascosto la sua soddisfazione: "Sono molto emozionato, contento di esser tornato dopo tanti anni. Ho sempre sentito la Juve come casa mia, è stato il club in cui ho giocato di più nella mia carriera e anche la città mi piace molto, in quanto tranquilla e simile a Montevideo, molto rispettosa. Essere qua un’altra volta e vedere ex compagni come Pessotto è davvero bello, devo ringraziare tutta la dirigenza". Contemporaneamente, la Juventus ha nominato Massimo Brambilla nuovo allenatore della formazione Under 23 impegnata nel campionato di Lega Pro. In precedenza Brambilla si era occupato dell'Under 15, dell'Under 17 e infine proprio dell'Under 19 dei bianconeri.