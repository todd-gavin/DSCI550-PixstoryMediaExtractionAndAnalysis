(NASA)നാസയുടെ ഡാർട്ട്(DART) പരീക്ഷണം വിജയം. 96 ലക്ഷം കിമീ അകലെയുള്ള ഛിന്നഗ്രഹത്തിൽ നാസയുടെ പേടകം ഇടിച്ചുകയറി. ഭൂമിക്ക് ഭീഷണിയാകുന്ന ആകാശവസ്തുക്കളെ ആകാശത്ത് വച്ച് തന്നെ ഒഴിവാക്കുകയെന്ന ലക്ഷ്യത്തിലേക്ക് പറന്നടുക്കുകയാണ് നാസ(NASA).
96 ലക്ഷം കിലോമീറ്റർ അകലെയുള്ള ഡൈമോർഫസ് എന്ന മൂൺലൈറ്റ് ഛിന്നഗ്രഹത്തിൽ ഇടിച്ചിറങ്ങുകയായിരുന്നു നാസയുടെ ഡാർട്ട് പേടകം. 22,500 കിലോമീറ്റർ വേഗതയിലാണ് നാസ പേടകത്തെ ഛിന്നഗ്രഹത്തിൽ ഇടിച്ചിറക്കിയത്. ഡാർട്ട് ഇടിച്ചിറങ്ങുന്നതിന്റെ ചിത്രങ്ങൾ നാസ പുറത്തുവിട്ടു. 2021 നവംബർ 24ന് സ്പേസ് എക്സിന്റെ ഫാൽക്കൺ 9 റോക്കറ്റ് ഉപയോഗിച്ച് നടത്തിയ വിക്ഷേപണമാണ് വിജയം കണ്ടത്. ഡിഡിമോസ് എന്ന ഛിന്നഗ്രഹത്തെ
വലംവെക്കുന്ന മൂൺലെറ്റ്
ഛിന്നഗ്രഹമാണ് 525 അടി
വ്യാസമുള്ള ഡൈമോർഫസ്.
ഭൂമിയെ ലക്ഷ്യമാക്കിവരുന്ന ഛിന്നഗ്രഹങ്ങളെ വഴിതിരിച്ചുവിടാനും ആകാശത്ത് വച്ച് തന്നെ തകർക്കാനും ലക്ഷ്യം വയ്ക്കുന്നതാണ് ഡാർട്ട് പരീക്ഷണം. ഡബിൾ ആസ്ട്രോയിഡ് റീഡയറക്ടഷൻ ടെസ്റ്റ് എന്ന പ്രതിരോധസംവിധാനം വിജയിക്കുന്നതോടെ ഭൂമിക്ക് കരുത്താകും. ഡാർട്ടിന് ഛിന്നഗ്രഹത്തെ നീക്കാനായാലും ഇല്ലെങ്കിലും അത് വരുംകാല ഗവേഷകർക്ക് പാഠമാകും. അടുത്ത നൂറ് വർഷക്കാലത്തേക്ക് ഭൂമിയെ ലക്ഷ്യമിട്ട് ഏതെങ്കിലും ഛിന്നഗ്രഹങ്ങൾ വരുന്നുണ്ടോ എന്ന് അറിയില്ലെങ്കിലും ക്രമേണ ഭൂമിയെ ലക്ഷ്യമിട്ട് വൻതോതിൽ ബഹിരാകാശ ശിലകൾ എത്തിയേക്കാം എന്നാണ് നാസ ഗവേഷകർ പ്രതീക്ഷിക്കുന്നത്.