Scintille agli Assoluti di Atletica Leggera conclusisi ieri a Rieti. Nel salto in alto maschile, il titolo è andato al grande favorito Gianmarco Tamberi. Il campione olimpico ha dovuto soffrire non poco, conquistando il primo posto solo dopo aver battuto allo spareggio Marco Fassinotti superando la quota di 2,26m. Le tensioni non sono però terminate con la fine della competizione: quando il piemontese si è avvicinato per dare la mano al rivale, Tamberi lo ha allontanato in malo modo. È stato lo stesso Gimbo a spiegare il motivo della sua rabbia: "Sono stato io a provare a salutarlo e lui, come già altre volte in passato, mi ha apostrofato con una frase infelice. ‘Tanto non puoi saltare più' mi ha detto, ben sapendo che il mio solo obiettivo di giornata era andare molto più in alto". La medaglia d'oro di Tokyo 2020 ha preso un cartellino giallo per comportamento antisportivo. Dal canto suo, Fassinotti ha spiegato: "Ho sentito che chiedeva di proseguire per lo spareggio, per chiarirgli la situazione senza che si innervosisse ulteriormente gli ho solo detto 'Non credo che si possa'. Tutti, comunque, hanno visto come è andata. Io non me la sono nemmeno presa: faccia quel che vuole, come sempre. Ma siamo adulti: ho persino chiesto che non gli venisse dato il giallo, che per me l’accaduto non era un problema. Non è bello per un campione olimpico".