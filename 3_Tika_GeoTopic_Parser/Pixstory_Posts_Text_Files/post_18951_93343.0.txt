Dopo tanti mesi di attesa, mercoledì 27 aprile dovrebbe finalmente disputarsi il recupero di campionato tra l’Inter e il Bologna. Il condizionale è però d’obbligo perché la società nerazzurra ha presentato un ricorso al Coni e il Collegio di Garanzia dello Sport potrebbe pronunciarsi a favore dell’Inter entro mercoledì. Se così fosse, la squadra allenata da Simone Inzaghi avrebbe partita vinta a tavolino per 3-0 e balzerebbe in testa alla classifica di serie A. Questa è un’ipotesi che fino a oggi però non ha trovato riscontro nelle prime sentenze di giustizia sportiva. Questa volta però la dirigenza nerazzurra è fiduciosa, in particolare per due elementi.

La tesi su cui si basano le speranze dell’Inter è che il Bologna, all’epoca in cui si sarebbe dovuta giocare la partita, non aveva fatto un pre annuncio di reclamo né il reclamo stesso, cosa che invece avevano fatto tutte le società con più giocatori colpiti dal Covid. Ma non solo: ci sarebbero problemi anche per la lista presentata dalla società rossoblu all’Asl da cui è arrivata la decisione di non far partire i giocatori verso Milano.

“Al tempo, la Asl di Bologna ha chiesto alla società la lista dei contatti stretti e l'elenco inviato invece è stato quello che si manda normalmente in Lega Serie A con tutti i tesserati, comprensivo anche di giocatori che in quel momento si trovavano in Coppa d'Africa e uno sarebbe stato addirittura in Uruguay”, ha spiegato a La Gazzetta dello Sport l’avvocato dell’Inter Angelo Capellini, “E visto che il provvedimento della Asl si è basato su questa lista, secondo gli avvocati nerazzurri ci sarebbe qualche crepa”. La palla ora passa al Coni.