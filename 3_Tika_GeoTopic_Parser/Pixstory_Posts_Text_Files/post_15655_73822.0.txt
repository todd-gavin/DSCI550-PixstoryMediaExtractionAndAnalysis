Dal campo al vassoio” è il nome scelto per il nuovo progetto che nasce dalla collaborazione fra Consorzio Parmigiano Reggiano, Fondazione Qualivita e McDonald’s. L’obiettivo è la valorizzazione del settore delle Dop e Igp italiane, in modo da diffondere la conoscenza delle produzioni di qualità. L’iniziativa “Dal campo al vassoio” nasce per intercettare le nuove sensibilità dei giovani, emerse anche dall’indagine di AstraRicerche commissionata da McDonald’s, dal titolo “Coltivare il cibo del futuro”, che ha indagato le aspettative della Generazione Z alla luce delle tematiche legate al consumo, all’ambiente, al territorio e all’impresa. Si tratta di un’attività educativa che mira a coinvolgere in primis gli studenti degli istituti alberghieri in un’esperienza diretta che parte dalle aziende agricole delle filiere Dop e Igp, fino a raggiungere i consumatori attraverso una specifica campagna di comunicazione digitale sui temi della sostenibilità. Il Parmigiano Reggiano è un formaggio a pasta dura prodotto con soli tre ingredienti: latte vaccino, sale e caglio. È un prodotto Dop (Denominazione di origine protetta) e, come tale, deve essere lavorato all’interno di un’area specifica che copre circa 10mila km quadrati e include le province di Parma, Reggio Emilia, Modena, Mantova a destra del fiume Po e Bologna a sinistra del fiume Reno.