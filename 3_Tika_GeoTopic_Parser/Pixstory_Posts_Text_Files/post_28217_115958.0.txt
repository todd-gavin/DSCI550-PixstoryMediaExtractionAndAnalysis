La tappa 11 dell’edizione 2022 del Tour de France vede un clamoroso ribaltone in vetta alla classifica generale. In una giornata durissima con arrivo in quota sul Col du Granon dopo un passaggio sul mitico Col du Galibier, è il danese Jonas Vingegaard a prendere la maglia gialla vincendo la frazione dopo essere partito a 4 km e mezzo dall’arrivo. Un attacco fatale per l’ex leader e dominatore della prima metà di questa Grande Boucle, Tadej Pogacar, che, accerchiato dalla Jumbo Visma del rivale e forse fiaccato dagli sforzi delle prime tappe è crollato lasciando per strada 2’52”. Adesso lo sloveno vincitore del Tour 2020 e 2021, è secondo a 2’23” da Vingegaard, ma senza tempo per rifiatare e ritrovare le forze per andare all’attacco: già oggi, nella giornata di festa per i francesi, si torna infatti a salire con arrivo sulla leggendaria Alpe d’Huez dopo un altro passaggio sul Galibier (dal versante meno duro) e da un’altra salita iconica, il Col de la Croix de Fer. 

Foto: Instagram letourdefrance