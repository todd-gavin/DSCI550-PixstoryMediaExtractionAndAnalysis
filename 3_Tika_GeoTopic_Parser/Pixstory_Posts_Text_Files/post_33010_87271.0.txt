"Lewis Hamilton Larbalestier". Come vi suona? Non ha importanza, visto che il sette volte campione del mondo di Formula 1 ha già deciso di cambiare il suo cognome e di aggiungere accanto a quello ereditato da papà Anthony Hamilton, anche quello della mamma, Carmen Larbalestier. I genitori di Lewis si sono separati quando aveva due anni, e il britannico ha affermato questa volontà ai margini di un evento pubblico per l'Expo 2020 di Dubai. "Significherebbe molto per la mia famiglia" - ha dichiarato - "Ma significherebbe molto anche per me, per far sapere quanto sono orgoglioso del nome della mia famiglia. Nessuno di voi sa che il nome di mia mamma è Larbalestier, e per questo voglio aggiungerlo al mio cognome, perché non comprendo appieno per quale motivo se una donna si sposa debba perdere il suo cognome. Lei è mia madre e voglio davvero che il suo nome continui assieme al nome Hamilton".