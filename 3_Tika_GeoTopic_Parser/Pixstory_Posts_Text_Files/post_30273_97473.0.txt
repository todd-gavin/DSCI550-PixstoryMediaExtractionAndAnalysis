Si aprono le porte del carcere per Boris Becker, celebre ex tennista vincitore di 6 tornei del Grande Slam. Il tedesco lo scorso 8 aprile è stato riconosciuto colpevole di bancarotta e quest'oggi il giudice della corte di Southwark lo ha condannato a 30 mesi di reclusione. Becker dovrebbe entrare in carcere già oggi e scontare metà della pena, mentre i restanti 15 mesi saranno in regime di semilibertà. Pronunciando la sentenza, il giudice Deborah Taylor ha sottolineato: "È da notare come lei non abbia ammesso la sua colpa e nemmeno rimorso. C'è stata da parte sua una totale mancanza di umiltà". Becker è stato condannato per 4 dei 24 capi d'imputazione per cui era stato processato. Tra le attività contestate, la mancata dichiarazione di una villa in Germania e 900.000 euro di debiti e azioni di una società tenuti nascosti. In totale, il debito complessivo di Becker è pari a circa 3 milioni di euro. L'ex numero 1 del mondo aveva motivato i suoi problemi con una vita molto dispendiosa, soprattutto a causa delle spese per il divorzio dalla prima moglie e per il mantenimento dei quattro figli.