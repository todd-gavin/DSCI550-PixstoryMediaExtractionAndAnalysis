Lo scivolone al primo turno al Queen's Club aveva fatto temere il peggio per Lorenzo Musetti. L'infortunio e il ritiro non hanno però avuto conseguenze gravi: la risonanza magnetica non ha evidenziato lesioni o altri problemi seri, quindi dopo un po' di riposo potrà tornare in campo. E soprattutto non dovrà saltare Wimbledon.

"Oggi ho fatto la risonanza, dopo la caduta dell'altro giorno, per vedere se ci fossero delle lesioni o altri problemi, ma non abbiamo riscontrato nessun tipo di infortunio", ha scritto lo stesso Musetti sui social, "Volevo informarvi che sarò sicuramente a Wimbledon. Ho deciso di saltare la prossima settimana per ricaricare un po' le batterie e per recuperare al meglio. Il prossimo appuntamento è sicuramente sui campi di Londra".

Negli ultimi giorni il tennista classe 2002 aveva dovuto camminare con le stampelle, ma era giusto per precauzione. Così come salterà il torneo di Eastbourne per presentarsi nelle migliori condizioni possibili a Wimbledon.