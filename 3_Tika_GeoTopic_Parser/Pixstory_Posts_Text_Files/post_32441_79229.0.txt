Il doppio misto tricolore del curling è inarrestabile. Quattro partite e altrettante vittorie, che lo portano a una meritatissima prima posizione provvisoria  in classifica. Dopo aver sconfitto giovedì Stati Uniti e Svizzera, nella mattinata cinese di venerdì Stefania Constantini e Amos Mosaner hanno superato in rapida successione i norvegesi campioni del mondo in carica e i cechi, che avevano battuto questi ultimi nella giornata inaugurale di gare. Nell’incontro iniziale dentro il Cube, l’Italia si è imposta contro gli scandinavi per 11-8, mentre la Repubblica Ceca è stata battuta col netto punteggio di 10-2 in appena sei end. Sabato la bravissima coppia azzurra avrà  altri due incontri da affrontare: alle 7.05 italiane contro l’Australia e alle 13.05 contro la temibilissima Gran Bretagna.