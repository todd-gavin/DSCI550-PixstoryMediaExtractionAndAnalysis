A distanza di soli pochi giorni dall’assalto al pullman dei giocatori del Bahia, una nuova macchia piomba sul calcio brasiliano, con un episodio di violenza molto simile. 

Nella serata di sabato, infatti, si sarebbe dovuto giocare il derby di Porto Alegre tra Internacional e Grêmio, valevole per la 9° giornata del Campeonato Gaùcho. Mentre la squadra ospite si stava dirigendo all’Estádio José Pinheiro Borda, però, il pullman è stato preso d’assalto dai tifosi avversari, che hanno iniziato a lanciare pietre e sbarre di ferro spaccando i vetri dei finestrini, come riportato sui canali social del Grêmio. 

Nell’attacco brutale è rimasto ferito un calciatore, il paraguaiano Mathías Villasanti, colpito all’altezza del sopracciglio e trasportato subito in ospedale. La dirigenza ha così comunicato la propria volontà di non scendere in campo per disputare la partita, a differenza di quanto accaduto col Bahia qualche giorno fa. 

Una presa di posizione netta, volta a contrastare l’ennesimo episodio di violenza del calcio brasiliano e a mostrare vicinanza al calciatore rimasto ferito. Restano ancora da individuare gli autori del gesto.

Crediti foto: profilo twitter Grêmio