Alessio Dionisi è tornato a parlare in conferenza stampa, prima del delicato impegno contro la Roma. Il tecnico del Sassuolo si è soffermato però sull’episodio, riguardante Hamed Junior Traorè, avvenuto durante la sfida di Coppa Italia contro la Juventus. 

Il classe 2000 era stato sostituito al 60’, nonostante la rete spettacolare siglata al 24’ del primo tempo. Un cambio, quello con Matheus Henrique, che il calciatore non ha accettato e non ha fatto mancare la sua disapprovazione al tecnico dirigendosi in panchina senza stringere la mano al tecnico. Nel post-partita si era parlato di possibile esclusione nel turno con la Roma o di conseguenza per Traorè, voci però smentite dallo stesso Alessio Dionisi: "Doveva chiedere scusa alla squadra e a me, e così è stato. Visto che la gente è sensibile a tutto quello che è polemica, dovrebbe anche essere sensibile al fatto che Junior a 5 minuti dal cambio era venuto a scusarsi. Ma era importante che si scusasse con la squadra e lo ha fatto". 

Un cambio che però il tecnico rifarebbe, così come quello di Berardi, uscito al posto di Defrel: "Non si può tornare indietro, troppo facile. L'allenatore non torna indietro. Era un cambio in funzione della prossima, non siamo in tanti in attacco, dobbiamo gestire le forze. Volevamo passare il turno, forse Domenico poteva rimanere in campo, ma sono entrati Matheus Henrique e Defrel. Sono entrati giocatori bravi, già titolari e lo saranno presto, magari già domani. E aggiungo, a differenza della Juve, noi giochiamo contro una squadra che ha giocato martedì".

Crediti foto: profilo twitter Sassuolo