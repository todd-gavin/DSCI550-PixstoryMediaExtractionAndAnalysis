L'esclusione di Novak Djokovic dagli Us Open a causa dell'impossibilità del tennista serbo di entrare negli Stati Uniti, dovuta alla sua mancata vaccinazione contro il Covid-19, fa discutere il mondo del tennis. Rafael Nadal si mantiene su una linea molto pacata, pur mostrandosi dispiaciuto: "Certamente l’assenza di Djokovic è una notizia molto triste. È sempre un peccato quando i migliori giocatori del mondo non possono prendere parte ai tornei per problemi come questo. Non avere uno dei migliori di sempre nel tabellone di uno slam è una grande perdita. Come ho detto, è complicato sia per il torneo che per i fan. Secondo me, è complicato anche per i giocatori, che vorrebbero sempre scontrarsi con i migliori". Più polemico l'americano Tennys Sandgren, anche lui non vaccinato: "Non c’è nessun requisito da nessuna parte, in nessuno Stato del Paese. Non ci sono restrizioni, tutto è aperto, non ci sono mascherine, nemmeno sugli aerei… Niente!. Eppure non si può entrare senza vaccino". La federazione americana ha invece chiarito: "L’USTA è stata in costante contatto con diversi ministeri del governo federale tra cui l’Homeland Security, l’agenzia Customs & Border Control e il Dipartimento di Stato. Siamo stati informati che il Governo degli Usa non stava più prendendo in considerazione richieste di terze parti per le esenzioni di interesse nazionale. Solo quelle presentate dal singolo sarebbero state esaminate dall’autorità competente per l’ingresso di un cittadino non statunitense non vaccinato. Questa politica, istituita nell’ottobre 2021, differiva da quella in vigore durante lo US Open 2020 e quello del 2021".