Il 20 luglio Paulo Dybala è diventato ufficialmente un nuovo giocatore della Roma. Dopo aver lasciato la Juventus a parametro zero e aver flirtato a lungo con l’Inter, alla fine l’argentino ha accettato la corte del club di Friedkin firmando un contratto triennale da 4,2 milioni di euro netti più bonus a stagione. Le commissioni a Jorge Antun, procuratore de ‘La Joya’, ammontano invece a 4 milioni. 

All’interno del contratto di Dybala con i giallorossi sono state inserite diverse clausole, tra cui quella rescissoria che è pari a 20 milioni di euro. La stessa cifra che l’entourage dell’argentino, come riporta Sky Sport, aveva posto come imprescindibile anche nei colloqui con Inter prima e Napoli poi. 

A differenza di quanto emerso in precedenza, la cifra della clausola è la stessa per ogni club. Nel contratto non è stata inserita alcuna opzione per il quarto anno. Se Dybala lascerà la Roma prima del terzo anno, i giallorossi non pagheranno la parte di commissione maturata. 

È stato molto difficile trovare l’intesa sulla cifra precisa. Le parti hanno raggiunto l’intesa tramite una sorta di ‘partnership’, visto che il giocatore aveva sul tavolo proposte migliori. Se dalla prossima stagione qualcuno vorrà il numero 21 della Roma, Paulo incasserà una percentuale della clausola da 20 milioni. 

C’è però un ulteriore particolare importante: la società della Capitale si è infatti riservata la facoltà di risolvere la suddetta clausola rescissoria a proprio favore in determinati casi, e quindi di bloccare l’addio dell’argentino attraverso determinati parametri. Se un'altra società volesse quindi esercitare il diritto all’acquisto, la Roma avrebbe la possibilità di bloccarla. In che modo? Aumentando l’ingaggio di Dybala o allungando la durata del contratto