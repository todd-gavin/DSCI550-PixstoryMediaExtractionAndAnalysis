A sorpresa Mancini ha convocato Wilfred Gnonto per la Finalissima, la partita che l'Italia giocherà domani sera contro l'Argentina vincitrice della Coppa America. Chi è Gnonto? E' un attaccante classe 2003, milita nello Zurigo e da due anni è in prima squadra: quest'anno ha disputato 33 partite segnando 8 reti.

E' nato in Italia, a Verbania, ma ha genitori della Costa d'Avorio. Ha scelto la nazionale italiana e fino a oggi ha vinto un premio come capocannoniere con l'Under 17 e, oggi, è anche capitano dell'Under 19. Calcisticamente è cresciuto nell'Inter, che lo ha portato a Milano a otto anni. I tifosi dello Zurigo lo hanno soprannominato "SuperJolly" per la sua duttilità e agilità, a fronte di 170 centimetri d'altezza.

Arrivato nello Zurigo nell'estate del 2020, Gnonto diventa subito titolare grazie appunto alla sua adattabilità che lo porta a giocare indifferentemente come punta, seconda punta, trequartista e anche esterno. Nell'anno appena trascorso ha disputato 33 partite segnando 8 reti. Il suo Zurigo, sorprendentemente, ha vinto lo scudetto.