Alla fine, dopo un weekend di paziente attesa, è di nuovo Fabio Quartararo a esultare per la vittoria. Il pilota francese ha vinto dominando il GP Catalunya di MotoGP sulla pista di Barcellona, mettendo un altro importante tassello in ottica secondo titolo Mondiale. Tutti i suoi più importanti rivali si sono infatti eliminati: Enea Bastianini è infatti finito per terra da solo, mentre Pecco Bagnaia, che partiva davanti alla Yamaha del campione del mondo, è stato messo ko al via da un errore di Taka Nakagami, che ha anche coinvolto la Suzuki di Alex Rins. Niente podio per il dominatore del weekend, autore del miglior tempo nelle FP2, FP3 e nelle qualifiche: convinto che la gara fosse finita, il pilota Aprilia, Aleix Espargaró, ha rallentato per esultare a un 
giro dalla bandiera a scacchi, perdendo così il secondo posto. Sul podio salgono dunque le Ducati Pramac di Jorge Martin e Johann Zarco. 

Foto: Instagram motogp