Lazio e Bologna aprono il 25° turno di Serie A. All’Olimpico di Roma, trionfa la squadra di Maurizio Sarri che supera agevolmente 3-0 i rossoblu di Sinisa Mihajlovic.

I biancocelesti calano il tris grazie al calcio di rigore di Ciro Immobile - per un tocco di mano di Soumaoro - e alla doppietta di Mattia Zaccagni, che sale a quota 6 gol stagionali, suo record personale.

Bologna timido, che non riesce ad impensierire Strakosha e la retroguardia biancoceleste ad eccezione di due tentativi di Dijks e Arnautovic.

Nonostante la buona prestazione e il risultato positivo, in casa Lazio c’è spazio anche per una nota amara: all’ 86’ infatti, Manuel Lazzari ha dovuto abbandonare il campo a causa di un problema muscolare , lasciando la sua squadra in inferiorità numerica poiché esauriti i cambi. 

Con la vittoria di oggi, la Lazio sale al 6° posto a quota 42 punti, a tre lunghezze di distanza - per il momento - dalla quarta posizione. Il Bologna resta, invece tredicesimo. 

Nel prossimo turno di campionato, la Lazio affronterà l’Udinese, nel mezzo però l’importante match di Europa League contro il Porto. La prossima settimana, invece, il Bologna ospiterà al Dall’Ara lo Spezia. 


Crediti foto: SSLazio.it