Un viaggio nella collezione di Lodovico Pogliaghi con aperitivo liberty, il tutto lontano dall’afa della pianura. Tutti i venerdì di agosto il Sacro Monte di Varese apre due dei suoi “gioielli”: la Casa Museo Pogliaghi, edificio in stile eclettico voluto dall’artista e dove ha raccolto la sua sterminata collezione, e lo storico hotel Al Borducan, edificio liberty del 1924. Il 5, 12, 19 e 26 agosto, Archeologistics, impresa sociale impegnata nella valorizzazione del patrimonio artistico e culturale, organizza quattro serate al “fresco” dei 900 metri di altezza del Sacro Monte varesino.

Si inizia alle 18 (il ritrovo è ai piedi della fontana del Mosè) con l’aperitivo sulla terrazza dello storico edificio Al Borducan che si affaccia verso il lago di Varese. La palazzina liberty, che ospita l'hotel, fu voluta dalla famiglia Bregonzio per continuare a produrre l'Elixir Al Borducan inventato proprio dal nonno Davide nel 1872. L’edificio rispecchia le caratteristiche del liberty varesino e le conserva oggi nella sua sala rotonda, nei ferri della balconata, nell’uso delle fasce decorative. A poca distanza dall’hotel si trovano inoltre gli altri gioielli liberty del Sacro Monte di Varese quali la stazione della funicolare e la scalea del Sommaruga di recente restauro. Al tavolo si potrà degustare il rinomato Elixir Al Borducan e ascoltare la storia avvincente e avventurosa del suo inventore Davide Bregonzio.