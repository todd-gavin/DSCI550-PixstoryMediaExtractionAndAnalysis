New Orleans Pelicans - Phoenix Suns 111-114
I Suns si riprendono il vantaggio del fattore campo vincendo gara 3 a New Orleans e portandosi sul 2-1. Vittoria importantissima, soprattutto perché ottenuta senza la stella Devin Booker. A trascinare Phoenix ci ha pensato un sontuoso Chris Paul da 14 assist e 28 punti, di cui ben 19 nel decisivo ultimo quarto. Molto bene anche DeAndre Ayton, anche lui autore di 28 punti. Per i padroni di casa, ancora un'ottima prova da parte di Brandon Ingram e CJ McCollum, autori rispettivamente di 34 e 30 punti, non sufficienti però contro questo Paul.

Atlanta Hawks - Miami Heat 111-110
Gli Hawks mantengono vive le speranze di andare avanti in questi piloti grazie al successo casalingo ottenuto con una rimonta finale iniziata dal -16 in cui erano caduti nel corso del terzo quarto. A un passo dallo 0-3  e dal baratro, Atlanta ha progressivamente recuperato sugli Heat, fino al canestro della vittoria realizzato da Trae Young a 4 secondi dalla fine. Per lui 24 punti in totale, ben supportato dai 18 realizzati uscendo dalla panchina da Bogdan Bogdanovic. 11 punti per Danilo Gallinari dopo la brutta gara 2. Tra gli ospiti, miglior marcatore Tyler Herro con 24 punti, mentre Jimmy Butler si è fermato a 20 con un rivedibile 8/20 dal campo.

Chicago Bulls - Milwaukee Bucks 81-111
Partita senza storia allo United Center, con i Bucks (ora avanti 2-1) che scappano subito a +16 alla fine del primo quarto, non dando mai ai Bulls l'occasione di rientrare. Senza l'infortunato Khris Middleton, Milwaukee domina con una prestazione di squadra, con 5 giocatori in doppia cifra. 22 punti uscendo dalla panchina per Grayson Allen, 18 con 7 rimbalzi e 9 assist per la stella Giannis Antetokounpo. Tra i padroni di casa, 19 punti per Nikola Vucevic, solo 11 per DeMar DeRozan dopo i 41 realizzati nella precedente vittoria in trasferta.