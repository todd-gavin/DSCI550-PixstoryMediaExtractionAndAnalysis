La prossima volta che la Fifa pubblicherà il ranking delle Nazionali, ci sarà un cambiamento in cima. Il Belgio, che è sul podio più alto dall'ottobre del 2018, sarà scavalcato dal Brasile che, grazie alle vittorie con Cile e Bolivia nei gironi di qualificazione per il prossimo Mondiale, ha raggiunto i 1833 punti scavalcando i belgi che di punti ne hanno 1790. Colpa della doppia sconfitta in Nation League (mesi fa) e delle ultime due amichevoli, una vinta 3-0 con il Burkina Faso e una pareggiata 2-2 con l'Irlanda.

Chi potrebbe addirittura uscire dalla Top10 è l'Italia, esclusa per la seconda volta di seguito dalla Coppa del Mondo. Attualmente gli azzurri restano al sesto posto a quota 1723 punti, ma è indubbio che è solo una cosa temporanea.

Dietro Belgio e Brasile al momento c'è la Francia (scavalcata nel 2018 proprio dal Belgio). Seguono l'Argentina e l'Inghilterra - staccate da appena 3 punti - poi, come detto, l'Italia, la Spagna, il Portogallo, i Paesi Bassi e la Danimarca.