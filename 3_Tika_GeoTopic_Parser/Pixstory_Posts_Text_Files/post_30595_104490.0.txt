Con un ultimo quarto chiuso con l'incredibile parziale di 40-16, Boston espugna il campo di Golden State e vince gara 1 delle Finals NBA. Un esito sorprendente, dopo che nel terzo quarto i Warriors avevano spezzato l'equilibrio della prima parte allungando fino a portarsi sul +15, prima di crollare negli ultimi 12 minuti. L'inizio era stato tutto nel segno di Steph Curry, autore di 21 punti nel solo primo quarto con ben 6 triple, nuovo record di canestri da dietro l'arco in un singolo parziale di una partita delle Finals. Boston però ha sempre saputo reggere, allungando quando l'attacco perfetto di Golden State si è inceppato grazie a un altrettanto clamoroso 7/7 da tre. Grandi protagonisti nel momento clou Al Horford, 26 punti alla fine per lui, Jayleen Brown, 24, e Derrick White, 21. Serata non brillante al tiro per Jayson Tatum che si ferma a 12 punti con 3/17, ma servendo ben 13 assist. Tra i padroni di casa, 34 punti di Stephen Curry, 20 per Andrew Wiggins, male Draymond Green con 2/12 al tiro.