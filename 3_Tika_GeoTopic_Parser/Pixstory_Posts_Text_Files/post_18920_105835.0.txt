Il matrimonio "idilliaco" tra Gasperini e l'Atalanta che ha portato a tre partecipazioni in Champions League consecutive sembra ormai essere solo un ricordo e potrebbe essere arrivato al capolinea. Ma se c'è da mettere la parola "fine" non vuole essere il tecnico a farlo, anzi propone tre strade percorribili in base a come vuole progettare il futuro il club. Gasp ha parlato anche di questo alla presentazione dell'evento Tennis Vip a cui è stato invitato.

"Lunedì c'erano notizie di dimissioni, nessuno ha parlato con me eppure è uscita questa notizia", ha detto Gasperini ai giornalisti presenti all'evento, "Se ho da dire qualcosa non mi sono mai tirato indietro. Non do le dimissioni oggi. Questa è una scelta che farà la società, in base a tante valutazioni. La chiarezza è fondamentale. Non possiamo presentarci con l'obiettivo Champions. Quello che è successo è stato straordinario, ma se fosse facile non lo sarebbe più".

Su come vede il futuro dell'Atalanta, ha tre strade percorribili, ma non dipende da lui la scelta: "Io vedo tre strade. Una è quella di cercare un potenziamento più limitato possibile, con qualche top giocatore che possa alzare nell'immediato il valore della squadra. Oppure si punta a un ringiovanimento della rosa che è arrivata tutta insieme un po' più in là. Se penso a chi devo valorizzare ci sono Scalvini, Koopmeiners, per età. Questi sono i profili che portano alle famose plusvalenze importanti per l'Atalanta. L'altra strada è fare poco o niente, stare lì e dire 'vabbé andiamo avanti'. Su queste tre filosofie dovranno essere prese delle decisioni".