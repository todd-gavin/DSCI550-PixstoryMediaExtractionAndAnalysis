Due mani di soldato che con ago e filo rammendano una bandiera dell’Ucraina. È il gesto insieme delicato e forte che l’artista di strada Shasha Korban ha descritto a suo modo: con un murale apparso in queste ore su un muro di mattoni nel centro di Kiev.
È stato lo stesso Korban a diffondere per primo l’immagine della sua opera attraverso Instagram spiegando: 

"Ho creato questo murale qualche giorno fa a Kiev, e in quel momento nelle vicinanze si combatteva per liberare Bucha e Irpin".

Un modo intenso e immediato per dire della capacità di resistere degli ucraini ma anche del loro attaccamento al Paese. Nella foto postata da Korban, si intravedono dietro il muro dei grattacieli sbrecciati dalla guerra.