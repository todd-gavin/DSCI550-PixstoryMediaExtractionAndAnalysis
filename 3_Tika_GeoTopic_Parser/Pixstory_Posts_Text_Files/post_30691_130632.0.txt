La settimana perfetta di Borna Coric al torneo Masters 1000 di Cincinnati si è chiusa con il successo in finale su Stefanos Tsitsipas, sconfitto con il punteggio di 7-6 6-2 in poco meno di due ore di gioco. Un grande ritorno sulle scene per il croato che ha vinto il torneo addirittura da numero 152 al mondo, posizione in cui era scivolato a causa dell'infortunio alla spalla destra che lo aveva costretto a operarsi. Dopo questo trionfo, Coric schizza tra i primi 30, in una zona di classifica che più si confà al suo reale valore. Per lui è il terzo torneo vinto dopo Marrakech 2017 e Halle 2018. Coric ha fatto segnare anche il record di giocatore con la più bassa classifica a vincere un Masters 1000: il primato apparteneva a Roberto Carretero che nel 1996 vinse ad Amburgo da numero 143 al mondo. La settimana ricca di sorprese a Cincinnati è completata dal successo di Caroline Garcia, numero 35 del ranking WTA, nel torneo femminile.