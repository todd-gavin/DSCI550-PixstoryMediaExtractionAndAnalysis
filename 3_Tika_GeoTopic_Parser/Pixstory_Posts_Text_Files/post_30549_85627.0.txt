Che Tempo Che Fa, la trasmissione di Rai Tre condotta da Fabio Fazio, ha avuto come ospite  Andriy Shevchenko. L'ex attaccante del Milan era video collegato da Londra e ha parlato dell'invasione della sua nazione, l'Ucraina, da parte della Russia.
Shevchenko ha chiesto aiuto agli italiani: "Quando sono arrivato in Italia mi sono sentito uno di voi e per me l'Italia è la mia seconda patria. Chiedo agli italiani di aiutare la mia gente, che hanno adesso bisogno di grande supporto".
Il Pallone d'oro 2004 ha poi confessato la sua preoccupazione per alcuni famigliari: "Sono molto preoccupato perché molti componenti della mia famiglia hanno deciso di restare a Kiev per provare a dare una mano. Occorre trovare una soluzione diplomatica che possa fermare questa guerra, anche se non avrei mai immaginato che questo conflitto potesse anche avere inizio".
Dura la critica a Vladimir Putin: "Io non capisco come un uomo del genere, dopo aver scatenato una guerra, non rispetti nemmeno i corridoi umanitari organizzati per aiutare i più deboli".