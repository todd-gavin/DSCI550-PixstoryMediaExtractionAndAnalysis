La scuderia americana Haas ha comunicato la decisione di terminare, con effetto immediato, i contratti che la legavano allo sponsor russo Uralkali e al pilota Nikita Mazepin.
La scelta, che era nell'aria dopo la rimozione dello sponsor e dei colori della bandiera russa dalla livrea della monoposto già nei test invernali di Barcellona, è stata presa in seguito all'invasione dell'Ucraina da parte della Russia.
La Haas non ha comunicato il nome del sostituto di Mazepin, che probabilmente sarà almeno all'inizio Pietro Fittipaldi, pilota di riserva della scuderia.
Mazepin, aiutato dai soldi garantiti dal padre e dagli sponsor russi, aveva esordito in F1 lo scorso anno, mettendosi in evidenza più per gli incidenti che per le prestazioni in pista.