Enea Bastianini conquista la prima pole position in MotoGP e inaugura una prima fila tutta Ducati al Gran Premio d'Austria sulla pista del Red Bull Ring di Spielberg. Il pilota riminese ha beffato per 24 millesimi Pecco Bagnaia e per circa un decimo Jack Miller e domani scatterà davanti alle due Ducati ufficiali in griglia. Seconda fila per Jorge Martin con la Ducati del team Pramac, per il leader del mondiale Fabio Quartararo con la Yamaha, e per l'altra Ducati Pramac di Johann Zarco. In terza fila Vinales (Aprilia), Mir (Suzuki) ed Espargaro (Aprilia). Gli altri italiani: 10° Di Giannantonio (Ducati), 13° Marini (Ducati), 16° Morbidelli (Yamaha), 19° Dovizioso (Yamaha) e 20° Bezzecchi (Ducati), caduto quest'ultimo durante le qualifiche.