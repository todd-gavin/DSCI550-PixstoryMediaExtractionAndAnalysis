در من کسی هست، اگر حالش بد شود، درونم را آشوب دلهره فرامی‌گیرد. اگر لب به‌تبسم باز کند، جهان تاریک ذهنم را با روشنی ابدی، درمی‌آمیزد.

 در من کسی هست که راه می‌رود و درخت‌قامتم را مراقبت می‌کند و ریخت خنده‌هایم را می‌داند. اگر اندوهم را پنهان کنم، از خنده‌های مصنوعی‌ام—رنج شهرآشوب قلم‌رو قلبم را درک می‌کند. او هست که مرا به‌خودم شناسانده است.

 در من کسی هست که نیستی‌ام را معنابخشیده است و اندوه غارت‌گر چشمانم را، از چنگ حادثات زمان رهانیده— است.
 در من کسی هست که نوشتن یادم داد و الفبای عشق را در لوحه‌ی سفید حافظه‌ام نوشت. اگر نبود، روح‌آواره‌ام را در لایه‌های خشم‌ناک جهان، گم می‌کردم.

 در من کسی هست... وقتی اندوه‌زده باشد، صدایش تغییر می‌کند. چین‌وچروک پیشانی‌اش بیش‌تر می‌شود. عمق— فاجعه با ورم رگ‌های کبود صورتش، آشکار می‌گردد.

 در من کسی هست که رنج بیماری... استخوان‌‌هایش را با ساطور کند، خورد می‌کند. و به‌قول خودش: «از چشم زنده‌گی» افتاده است. اوست که مرا از نیستی، نجات‌داده است، اگر نگران بشود، آغاز به‌مردن می‌کنم.

 مادرم، مفهوم بودن را درک‌کرده بود.
 آدمی بابودن، معنا پیدا می‌کند. نبودن، سنگینی‌ بودن را سبک‌تر می‌کند.