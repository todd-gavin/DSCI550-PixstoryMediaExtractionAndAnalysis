Dal 10 al 13 marzo a Courmayeur si terrà la seconda edizione della manifestazione dedicata al design e all’architettura.
Molte le installazioni che trasformeranno il paese e le vie della cittadina valdostana; gli antichi lavatoi del paese ospiteranno quelle realizzate da Progetto CMR.
Il Design team della società integrata di progettazione si è ispirato al rapporto di Courmayeur con l’acqua, stazione di soggiorno famosa anche per le numerose sorgenti curative. 
Le diverse sculture luminose interpreteranno il flusso di questa straordinaria risorsa naturale, simbolicamente rappresentato da una goccia, e il suo rapporto con l’uomo in un continuo riferimento all’ambiente e alla sua tutela.
Non si può infatti non considerare la bellezza paesaggistica e il valore universale del luogo che accoglie la montagna più alta d'Italia e dell'Europa centrale, il Monte Bianco.
Sport e design si combineranno invece nelle due manche del talk “Il design dello sport, lo sport nell’architettura”, moderato Giorgio Tartaro giornalista RAI e front-man della manifestazione, in programma per sabato 12 marzo, alle ore 17,30 al quale parteciperà Massimo Roj, amministratore delegato Progetto CMR.