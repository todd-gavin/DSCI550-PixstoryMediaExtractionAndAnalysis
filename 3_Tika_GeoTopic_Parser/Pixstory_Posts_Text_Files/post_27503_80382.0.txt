La settimana delle presentazioni delle monoposto F1 entra nel vivo con il disvelamento della Red Bull RB18, la nuova macchina con cui Max Verstappen proverà a difendere il titolo Mondiale conquistato lo scorso dicembre ad Abu Dhabi. Una presentazione che, però, ha lasciato sorpresi in negativo, con la monoposto apparsa fin troppo simile – davvero troppo per essere… vera – al modellino-prototipo che la stessa 
organizzazione della Formula 1 aveva presentato in un evento pubblico lo scorso luglio a Silverstone. A parte il muso, leggermente differente, la nuova macchina di Adrian Newey sembra una copia carbone della show car vista già mesi e mesi fa. Possibile che si sia esaurita la sua vena creativa, o semplicemente la scuderia di Milton Keynes non vuole scoprire le carte prima del tempo? Lo scopriremo già nei test di Barcellona del prossimo 23, 24 e 25 febbraio…