Il CT dell'Italia di pallavolo Ferdinando De Giorgi ha deciso di escludere Ivan Zaytsev dai 14 giocatori che disputeranno nel settembre prossimo i mondiali di pallavolo. L'allenatore della squadra campione d'Europa in carica ha spiegato nel comunicato: "Al termine di un appropriato percorso e dopo una attenta valutazione tecnica e di squadra, ho preso la decisione di comunicare all’atleta che non avrebbe fatto parte della rosa dei 14 per il Mondiale. Al fine di evitare qualsiasi tipo di 'speculazione', sottolineo che l'atleta ha sempre tenuto una condotta esemplare". Zaytsev era tornato in rosa dopo l'assenza post-olimpica, ma il CT ha preferito non portare una riserva ingombrante per il nuovo titolare nel ruolo di opposto, Yuri Romanò, già protagonista all'Europeo vinto lo scorso anno dagli azzurri.