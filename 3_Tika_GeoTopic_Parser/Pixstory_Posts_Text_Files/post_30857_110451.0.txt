Con la conclusione della combattuta finale scudetto tra Olimpia Milano e Virtus Bologna si stemperano anche le tensioni che hanno avvelenato le ultime sfide tra le due corazzate della serie A di basket. Massimo Zanetti, patron della Virtus, è tornato sulle sue parole riguardo gli arbitraggi che avevano alzato un polverone, chiarendo che non era sua intenzione aizzare le polemiche. Intervistato da "La Gazzetta dello Sport", Zanetti ha dichiarato: "Lo scorso anno li abbiamo battuti noi 4-0, questa volta hanno vinto, meritatamente, loro. Sono stati più forti. Mi dispiace che una mia frase sugli arbitraggi sia stata male interpretata. Non volevo fare polemica, semmai avrei voluto smussare i toni: si stavano alzando troppo. Non ho nulla contro Milano, anzi… Sono tra gli sponsor del Milan e del Monza. Amo la città, e credo fermamente nel fair play".