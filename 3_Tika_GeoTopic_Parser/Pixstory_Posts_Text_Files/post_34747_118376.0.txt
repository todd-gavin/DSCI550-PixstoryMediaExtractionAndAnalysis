Mondiale da dimenticare il prima possibile per gli azzurri della staffetta 4x100, specialità in cui solo pochi mesi fa l'Italia conquistava l'oro alle Olimpiadi di Tokyo. A Eugene però è tutta un'altra cosa, a partire dall'assenza di Marcell Jacobs per infortunio e all'inserimento tra i quattro di Chituru Ali, messo in quarta posizione, con lo spostamento di Tortu in seconda. Le buone premesse si sono trasformate in una debacle e gli atleti azzurri non sono riusciti nemmeno a qualificarsi per la finale.

In batteria il quartetto italiano ha chiuso con il settimo tempo di 38.74 a causa di errori grossolani nel cambio di testimone. E così l'Italia ha chiuso ultima visto che la Danimarca non ha concluso la gara, dopo Spagna (38.70), e le qualificate Brasile (38.41), Giamaica (38.33), Sudafrica (38.31), Canada (38.10) e Francia (38.09). In finale sono entrate anche Usa, Gran Bretagna e Ghana dall'altra batteria.

Delusissimo per il risultato Filippo Tortu che in questo mondiale si era già fermato a un passo da una finale, quella dei 200 metri, per soli 3 millesimi: "Veramente una delusione immensa. Arrivavamo qua da Campioni Olimpici. Non era semplice entrare in finale perché il livello era altissimo, ma dovevamo fare di più, potevamo farlo. Io ho avuto difficoltà a dare il testimone ed è stato uno dei motivi per cui siamo andati piano, abbiamo sbagliato due cambi su tre. Andiamo agli Europei per puntare all’oro, si riparte da una batosta ma quello che posso dire è che tutti abbiamo dato il massimo“.