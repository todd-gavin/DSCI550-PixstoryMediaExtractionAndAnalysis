Sarà stata forse la rivalità in comune con Valentino Rossi ad averli avvicinati, fatto sta che Jorge Lorenzo e Max Biaggi sono diventati amici e condivideranno stavolta anche l'anno di ingresso nella Hall of Fame del motociclismo mondiale, assieme al neozelandese Hugh Anderson. Max Biaggi sarà il settimo italiano dopo Giacomo Agostini (2000), Carlo Ubbiali (2001), Marco Simoncelli (2014), Franco Uncini (2015), Marco Lucchinelli (2017) e Valentino Rossi (2021), mentre Jorge Lorenzo è il quinto spagnolo dopo Angel Nieto (2000), Alex Crivillé (2015), Dani Pedrosa (2018) e Jorge Martinez (2019). La decisione dai vertici della MotoGP era già arrivata nel 2020, ma l'insorgere della pandemia di Covid-19 aveva bloccato tutto. Ora, invece, sono state annunciate le date. Il primo a fare il suo ingresso sarà Jorge Lorenzo, in occasione del prossimo Gran Premio di Spagna a Jerez il 1 maggio. Seguirà Max Biaggi, il 29 maggio in occasione del Gran Premio d'Italia del Mugello. Infine Hugh Anderson, neozelandese, che diventerà leggenda nei giorni del prossimo Gran Premio d'Australia a Phillip Island, previsto per il 16 ottobre.