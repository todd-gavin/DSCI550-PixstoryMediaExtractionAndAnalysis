Dopo la chiusura lo scorso 31 dicembre dell'intesa con l'ultimo licenziatario in ordine di tempo (il Gruppo Shiseido, ndr), Dolce&Gabbana assume il controllo diretto della produzione, distribuzione e vendita delle sue linee di fragranze e make up attraverso la nuova Dolce&Gabbana Beauty S.r.l.: una società con sede a Milano, di cui Alfonso Dolce diventa presidente e amministratore delegato e Gianluca Toniolo assume il ruolo di amministratore delegato operativo.

«L’imprenditorialità, l’indipendenza e l’autenticità, che sono sempre state al centro della pratica di Dolce&Gabbana, guideranno Dolce&Gabbana Beauty nel futuro - si legge in un comunicato -. Una realtà che intende assicurare uniformità e coerenza dell’offerta di prodotto e attenzione alle fasi strategiche della filiera, garantendo al contempo la qualità a livello creativo e di servizio. A tal fine sono stati ricercati e raggiunti accordi di partnership con alcuni dei migliori produttori specializzati del settore, italiani e non».