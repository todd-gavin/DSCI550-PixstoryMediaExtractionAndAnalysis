La quarta frazione di questo Giro d’Italia 2022, la prima nel nostro Paese, ha portato la carovana rosa nel primo, attesissimo, vero arrivo in salita, con il traguardo in quota sull’Etna, davanti al Rifugio Speranza. A imporsi è stato il tedesco del team Bora, Lennard Kamna, che centra la sesta vittoria in carriera, battendo nella volata a due lo spagnolo Juan Pedro Lopez. Anche il ciclista della Trek-Segafredo, nonostante la sconfitta, fa però festa: per effetto del miglior posizionamento in classifica generale, è infatti lui la nuova maglia rosa, dopo tre giorni di primato per Mathieu Van Der Poel. Brutta battuta d’arresto, proprio nella “sua” Sicilia, per Vincenzo Nibali: lo Squalo dello Stretto si è staccato dal gruppo dei big (arrivato a 2’37” dai 
fuggitivi), giungendo al traguardo con 4’16” di gap. Ancora peggio è andata a Tom Dumoulin: l’olandese vincitore della corsa rosa nel 2017 è arrivato con oltre 9 minuti mettendo di fatto già fine ai suoi sogni di gloria. Domani quinta tappa da Catania a Messina, con 174km adatti ai velocisti.
Foto: Instagram giroditalia