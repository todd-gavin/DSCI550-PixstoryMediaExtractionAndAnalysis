Inizia in grande stile il nuovo corso di Fendi Casa. La griffe romana nell’orbita di Lvmh parte da Milano, punto di riferimento per il mondo furniture e piazza strategica che a breve accoglierà il Salone del Mobile (dal 7 al 12 giugno) per svelare il suo monumentale flagship store: 700 metri quadri e 13 vetrine in piazza della Scala, adiacenti al celeberrimo teatro.

Si tratta della prima tappa del percorso di sviluppo intrapreso da Fashion Furniture Design (FF Design), frutto della joint venture siglata l’anno scorso dal marchio con Design Holding, controllata da Investindustrial e The Carlyle Group, al fine di sviluppare le collezioni home.

«Milano è una capitale chiave a livello internazionale per la moda e il design, per questo abbiamo deciso di iniziare da lì l'apertura di questo primo flagship store Fendi Casa, in una posizione davvero unica vicino a Brera e al Quadrilatero della moda – ha detto alla stampa Serge Brunschwig, presidente e amministratore delegato di Fendi -. Il progetto di interior design fonde i codici e il dna iconico di Fendi all'interno di un elegante spazio monumentale. Siamo entusiasti delle grandi sinergie create con Design Holding e di questi primi mesi del 2022 e attendiamo con ansia le nostre future aperture a Miami e Shanghai nel prossimo futuro».