Sono 11 i partecipanti alla spedizione dell’Istituto Nazionale di Oceanografia e di Geofisica Sperimentale - OGS che hanno lasciato domenica la Nuova Zelanda per raggiungere l’Antartide a bordo della rompighiaccio Laura Bassi per studiare l’evoluzione della calotta glaciale polare in risposta ai cambiamenti climatici.
 
Una missione di 15 giorni in cui, ricercatrici e ricercatori, studieranno la zona del margine continentale davanti ai ghiacciai Cook e Ninnis, lungo la costa della Terra di Wilkes, a ovest del Mare di Ross in Antartide per analizzare le dinamiche dell’evoluzione dei ghiacciai sia alla scala dei milioni di anni, sia a quella delle ultime migliaia e centinaia di anni, partendo dall’ultimo massimo glaciale. “L'obiettivo di COLLAPS è studiare l’influenza e gli effetti del riscaldamento oceanico sulla stabilità di quest’area polare che è, ancora oggi, per lo più inesplorata, ma altamente vulnerabile ai cambiamenti climatici” spiega Laura De Santis, geofisica dell’OGS e coordinatrice del progetto precisando che “le osservazioni mostrano che la calotta di ghiaccio dell'Antartide occidentale si sta assottigliando a causa del riscaldamento degli oceani, ma, per quanto riguarda l’Antartide orientale, sappiamo ancora troppo poco sulla sua velocità di risposta ai cambiamenti climatici. Le osservazioni attuali mostrano che ci sono aree orientali apparentemente stabili che sono fortemente a rischio, considerando le previsioni climatiche dei prossimi 200 anni. I modelli numerici prevedono, in effetti, che la fusione dei ghiacciai di questo settore provocherebbe un innalzamento del livello del mare globale di circa 3-4 metri, ma l’unico modo di accertare queste ipotesi è di raccogliere gli archivi geologici del passato”.
 
Grazie all’utilizzo della strumentazione scientifica installata a bordo della rompighiaccio Laura Bassi sarà possibile effettuare una mappatura dettagliata del fondo del mare, acquisire profili di sismica a riflessione e raccogliere carote di sedimento in una zona generalmente coperta dai ghiacci polari di cui si intuisce la morfologia a bassissima risoluzione dai ghiacci polari di cui si intuisce la morfologia a bassissima risoluzione dai dati satellitari.