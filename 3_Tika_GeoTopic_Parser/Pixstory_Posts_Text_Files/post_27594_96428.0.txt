Un botta e risposta tra Max Verstappen e Charles Leclerc infiamma anche la Sprint Race del GP Emilia-Romagna 2022. In partenza, il campione del mondo fa infatti pattinare le gomme un po' troppo dalla pole position, finendo per essere infilato al via dal grande rivale della Ferrari, che poi è sembrato in grado di scappare via senza troppi affanni. Arrivato a uno svantaggio massimo di 1.6 secondi, sul finale il talento di casa Red Bull è stato invece in grado di rimontare giro dopo giro, fino al bellissimo sorpasso, in staccata verso la chicane del Tamburello, che al penultimo giro gli ha consegnato la vittoria di questa prima F1 Sprint della stagione. Max conferma dunque la pole position ottenuta ieri in qualifica sul bagnato, portando a casa anche gli 8 punti messi in palio nel primo mini-GP del weekend. Terza posizione per Sergio Perez, seguito da un ottimo Carlos Sainz in grado di rimontare dalla decima casella in griglia. Domani il GP a partire dalle 15.00.

Foto: Instagram f1