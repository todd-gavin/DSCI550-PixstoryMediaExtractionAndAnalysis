"I diritti degli uomini devono essere di tutti gli uomini, proprio di tutti, sennò chiamateli privilegi": la pensa come Gino Strada il sindaco di Milano Giuseppe Sala che, dal palco del Pride, ha annunciato ai 300mila manifestanti che da ieri è stato riattivato il riconoscimento dei figli nati in Italia da coppie omogenitoriali. Una notizia accolta con gioia dalla comunità Lgbt, a partire dalle famiglie arcobaleno che, con le loro bici e i loro bambini, hanno aperto il colorato e chiassoso corteo partito poco dopo le 15 dalla Stazione Centrale. Insieme a loro, arrivati da tutta la Lombardia, giovani e non, per disegnare un mondo di 'diritti senza conflitti" come recita lo slogan del pride. Un'onda che travolge anche Napoli, Bari, Catania, Sassari e domani Padova.   Un mondo senza conflitti lo chiedono anche gli attivisti arrivati nel capoluogo lombardo dalla Russia e dall'Ucraina per partecipare al Pride. "In questo momento a causa della guerra non possiamo cooperare con gli attivisti russi, ma li supportiamo perché si battono contro il regime di Putin" spiega Olena Shevchenko, leader di Inside, arrivata da Kiev. "Per noi è molto importante supportare i rifugiati e ricordare che i temi Lgbt sono nell'agenda del nostro Paese che, prima della guerra, aveva raggiunto molti risultati per la comunità". E' scappato invece dalla Russia Alexande Voconov, presidente di Coming out: "ci sono tante persone comuni nel nostro Paese che sentono la responsabilità per quello che fa il nostro governo, la mia organizzazione è impegnata per i diritti umani e per questo viene perseguitata".   "Ancora un fine settimana attraversato dalle rivendicazioni di diritti e uguaglianza - sottolinea Gabriele Piazzoni, segretario generale di Arcigay, parlando del Pride Se l'Italia non arretrerà in tema di diritti non è per le promesse di qualche politico, ma perché le persone di questo Paese non lo permetteranno. La nostra onda è stimolo, rivendicazione ma anche monito per la politica: la retromarcia sui diritti qui non passerà". (Ansa)