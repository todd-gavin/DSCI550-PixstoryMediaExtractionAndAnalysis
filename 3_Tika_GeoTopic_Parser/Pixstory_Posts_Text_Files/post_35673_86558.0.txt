Pagelle Atalanta:

Musso 6 non può nulla sui due gol dei tedeschi che sono angolati in maniera perfetta.
Toloi 7,5 straordinario nelle uscite palla al piede a suonare la carica per i suoi. Dà il via all’azione che porta al gol di Muriel nel primo tempo da vero condottiero. 
Demiral 6,5 battaglia su tutti i palloni senza lasciare tregua agli attaccanti avversari. 
Djimsiti 6 Diaby non è un cliente facile e più volte l’albanese soffre il suo dinamismo. Tutto sommato riesce a contenerlo mantenendo un buon posizionamento. (24’ st Palomino 6 subentra bene in una partita delicata per quanto riguarda la fase difensiva). 
Hateboer 6,5 esce sempre bene su Bakker in pressione e prova qualche buona accelerazione sulla fascia destra. 
De Roon 6,5 dopo un inizio gara alquanto sottotono prende le misure e riesce a fare buona azione di filtro in mezzo al campo. 
Freuler 7 grande prestazione da parte del centrocampista svizzero. Recupera tanti palloni importanti vincendo i contrasti decisivi a centrocampo. 
Zappacosta 7 le sue sgasate sulla fascia sinistra sono un vero e proprio problema per i difensori tedeschi. Ottima la sua intesa con Muriel che permette alla Dea di rendersi costantemente pericolosa. (32’ st Maehle sv).
Koopmeiners 7,5 giocatore divenuto essenziale per il gioco dell’Atalanta. L’olandese svaria in tutti i ruoli del campo sfornando sventagliate morbide a cambiare gioco e passaggi precisi per i compagni. Non si sa come faccia a correre con una tale intensità per tutti i 90’.
Malinovskyi 8,5 un gol e due assist per il fantasista nerazzurro. Da lui passano tutti i palloni decisivi. Si esalta nelle situazioni difficili e si crea lo spazio per colpire con le sue giocate intelligenti. (24’ st Boga 6 gioca un buono spezzone di gara dove mostra qualche bel dribbling).
Muriel 9 ritrovato. Finalmente vediamo un Luis Muriel degno di questo nome. L’attaccante ritrova la verve che lo contraddistingue in attacco ed è bravo ad offendere con il supporto dei compagni. Sigla una doppietta meravigliosa. Solo Hradecky gli nega la tripletta personale. (32’ st Miranchuk sv).