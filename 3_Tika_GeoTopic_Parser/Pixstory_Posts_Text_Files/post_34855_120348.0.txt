Kim Min-Jae, neo acquisto del Napoli, non è di tante parole, ma ha le idee piuttosto chiare. Questo è quello che si è già capito dalla presentazione avvenuta oggi. "Sono contento di essere qui, dell’interesse che ha mostrato subito il Napoli", ha detto, "mi sono già adattato ed ambientato in questo nuovo contesto, faccio del mio meglio per inserirmi in questa nuova squadra".

Il difensore è arrivato a Napoli per sostituire Koulibaly accasatosi al Chelsea. Fisicamente è prestante come il senegalese, ma sa che dovrà fare del suo meglio per non farlo rimpiangere: "Koulibaly è un giocatore internazionale, insostituibile, io non lo sostituisco e nessuno può farlo, ma farò del mio massimo per giocare al meglio". D'altronde da quando è arrivato in Europa Kim è cresciuto molto sotto il punto di vista tecnico e tattico e crede che continuerà a farlo: "Ho avuto una crescita formidabile, sono felice di questo ma le prospettive future non riesco a immaginarle".

Sul suo ruolo e sulle sue caratteristiche ha detto: "Ho vari stili di gioco, credo di essere forte in copertura, mi trovo meglio sulla parte di destra, ma è capitato per esigenze di essere più sulla sinistra ma è giusto confrontarsi anche con questa soluzione. Non ho grandi difetti caratteriali, per quando riguarda i punti forti avete visto tutti i video".