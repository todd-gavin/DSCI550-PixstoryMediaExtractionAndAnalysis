Arriva il secondo argento olimpico consecutivo per Federico "Chicco" Pellegrino, unico vero campione rimasto in una disciplina un tempo ricolma di fenomeni e oggi non più fiore all'occhiello del movimento italiano. Ai giochi di Pechino 2022, così come a Pyeongchang quattro anni fa - ma allora si correva in tecnica classica - oggi il ragazzo valdostano è stato battuto solo da un campionisssimo come il norvegese Klaebo, ma senza sbagliare nulla, sin dal round di qualificazione dal quale è rimasto escluso l'altra punta azzurra, Francesco De Fabiani. Qualificatosi con il sesto tempo Pellegrino ha vinto con autorevolezza sia i quarti di finale, allo sprint sul francese Chanavat, e poi una osticissima semifinale, regolando in uno sprint a quattro lo stesso Klaebo, il francese Jouve e il temibilissimo russo Ustiugov, in quella che poteva considerarsi come una finale anticipata per qualità del lotto partenti. In finale, poi, "Chicco" è stato intelligente a non sprecare energie, restando in scia a Klaebo fino al rettifilo finale, provando a sorpassarlo negli ultimissimi metri non riuscendoci per 26 centesimi di secondo. Dietro di loro il russoe Terentev è rimasto staccato di oltre un secondo. Pellegrino sarà in gara anche mercoledì 16 febbraio nella team sprint assieme a De Fabiani, stavolta a tecnica classica.