Non più tardi di una settimana fa, Sebastian Vettel spiegava la voglia di proseguire con l'Aston Martin F1 Team anche la prossima stagione. Ora, a sorpresa, arriva l'annuncio del ritiro a fine 2022 per uno dei più grandi campioni della storia della Formula 1, con quattro titoli nel carniere (tutti conquistati da giovanissimo ai tempi della Red Bull) e una tribolata storia con la Ferrari, alla quale ha dato anima e corpo senza riuscire a riportare il titolo a Maranello, complice una vettura mai all'altezza del suo blasone. Ciò nonostante il pilota tedesco ha riportato con la Scuderia del Cavallino 14 delle sue 53 vittorie, di cui la maggior parte (38) sono arrivate con la Red Bull Racing, e una, quella sorprendente domenica di settembre del 2008 sotto la pioggia, a Monza con la Toro Rosso. "La decisione di ritirarmi è stata difficile da prendere per me e ho passato molto tempo a pensarci", ha affermato il campione tedesco. "Alla fine dell'anno voglio prendermi un po' più di tempo per riflettere su cosa mi concentrerò dopo; mi è molto chiaro che, essendo padre, voglio passare più tempo con la mia famiglia".