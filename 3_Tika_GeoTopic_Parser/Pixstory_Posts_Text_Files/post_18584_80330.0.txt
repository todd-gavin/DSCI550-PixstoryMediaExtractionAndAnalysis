Il desiderio e il sogno di poter partecipare a queste Olimpiadi di Pechino hanno già contribuito alla riuscita di un miracolo. Sofia Goggia si è infortunata appena due settimane fa (16 giorni per la precisione) e oggi ha rimesso gli sci ai piedi e provato qualche discesa sul percorso olimpico. Un'ottima notizia. Ma c'è un "ma". Le sue condizioni non sono ottimali, si è allenata tanto, tantissimo, ma ciò potrebbe non essere bastato per essere in grado di affrontare una competizione di tale portata. 

"Star bene è ancora un miraggio. Però sto, con un po’ di dolori. Proviamo giorno per giorno, poi vediamo. Non garantisco niente", ha raccontato a La Gazzetta dello Sport a Pechino, "Dolore mentre scio non ne sento, ma è chiaro che devo rinforzare ancora la gamba perché dopo quattro giorni mi era praticamente sparita. Adesso l’ho gonfiata un po’, ma è chiaro che avendo ciò che ho avuto, tra testa del perone, legamenti un po’ strappati… Quella è una zona in cui passano parecchi tessuti, e parte della catena quando la attivi passa da lì. Vediamo, non mi aspetto nulla. Vedo di giorno in giorno come va".

La sua partecipazione al superG di venerdì è fortemente a rischio. Lei, però, prova a restare positiva: "Più scio, meglio va e meglio mi sento. Manca ancora una settimana, immagino sarà una bella tirata".