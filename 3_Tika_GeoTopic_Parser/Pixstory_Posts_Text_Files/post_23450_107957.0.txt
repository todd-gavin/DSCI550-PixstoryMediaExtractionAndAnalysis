Scompare a 91 anni l'attore francese Jean-Louis Trintignant.
Lo rende noto la sua famiglia.
E' stato un simbolo della Francia, del suo teatro e del suo cinema.
Nato nel piccolissimo comune francese di Piolenc in Provenza l'11 dicembre 1930, ha avuto una carriera lunga oltre 70 anni, un vero mostro sacro, la cui vita privata è stata segnata da molti drammi, primo fra tutti quello della morte violenta della figlia Marie uccisa dal compagno Bertrand Cantat nel 2003. 
Ritiratosi dalle scene dal 2018, per questioni di salute, vi era rientrato l’anno successivo su invito del vecchio amico Claude Lelouch per tornare a fare coppia con Anouk Aime' e per l'atteso ritorno di "Un uomo e una donna" che nel 1966 furono premiati con la Palma d'oro e diedero a Trintignant il successo mondiale. Il festival di Cannes ha applaudito "I Migliori anni della nostra vita", a meta' fra finzione e confessione pubblica, ma c'era un po' di tristezza nascosta dal luccichio dei flash sul tappeto rosso. 
Studente di legge, Trintignant frequenta l’università di Parigi e trova i primi ruoli in teatro. Poi, nel ’55 il successo sul grande schermo con “E Dio creo' la donna" con Brigitte Bardot diretta da Roger Vadim. Seguono, tra l’altro, ”Estate violenta" di Valerio Zurlini (1959), il mitologico "Antinea" e infine, quasi per caso,  "Il sorpasso" (1962) di Dino Risi, con Vittorio Gassmann. Nella sua carriera Trintignant ha interpretato oltre 120 ruoli, ha recitato con i piu' grandi (da Cavalier a Costa Gavras, da Bertolucci a Scola, da Robbe-Grillet a Chabrol, Da Rohmer a Deray, da Truffaut a Kieslowski), fino a Michael Haneke che lo ha riportato su un set dopo anni di silenzio in seguito alla morte dell'adorata figlia Marie.