È ufficiale il cambio di proprietà del Milan che da oggi passa a RedBird per 1,2 miliardi di euro. Il fondo Elliott rimarrà con una partecipazione di minoranza e propri rappresentanti nel CdA. L'atteso passaggio di consegne è stato così presentato da un comunicato stampa: "RedBird Capital Partners ed Elliott Advisors UK Limited hanno annunciato oggi di aver sottoscritto un accordo definitivo per l’acquisizione da parte di RedBird dell’Associazione Calcio Milan, neo Campione della Serie A. Il passaggio alla nuova proprietà avverrà nel corso dell’estate, con il closing previsto entro settembre 2022". I nuovi proprietari americani, la cui figura di riferimento è Gerry Cardinale, voglio dare slancio al Milan dopo la vittoria dello scudetto di pochi giorni fa: "La priorità per RedBird è di proseguire il lavoro con l’area sportiva e il management del Club per dare continuità al percorso del Milan, puntando a un ritorno ai vertici del calcio mondiale. La combinazione di successi sul campo, strategia di acquisto e sviluppo di nuovi giocatori e gestione commerciale globale di altissimo livello, unite all’esperienza di RedBird nel guidare e sviluppare franchigie sportive internazionali garantiranno un futuro ancor più luminoso alla leggendaria storia del Milan".