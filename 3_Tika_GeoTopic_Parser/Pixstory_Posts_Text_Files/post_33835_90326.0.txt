L’avventura al Real Madrid di Gareth Bale è ormai ai minimi termini. Dall’essere l’eroe della notte di Kiev nel 2018, il gallese è ormai diventato un vero e proprio esubero per i Blancos. In questa stagione, da agosto a marzo inoltrato, Bale ha collezionato solo 78 minuti con la maglia delle Merengues. 

Numeri che, negli ultimi giorni, hanno scatenato i tifosi e la stampa spagnola contro il gallese. Ancor di più, dopo la convocazione col Galles e la doppietta rifilata all’Austria.

Marca e altri media nazionali hanno definito Bale ‘parassita’ attaccandolo direttamente: «Il parassita Bale proveniva dalla fredda e piovosa Gran Bretagna. Si è stabilito in Spagna, al Real Madrid, dove ha prima mostrato diligenza e amore per il club, poi la sua vera indole lo ha portaro a succhiare sangue senza dare nulla in cambio. Beh, in realtà, più del sangue, ha succhiato e succhia tuttora i soldi del club». 

Questo l’incipit del lungo attacco del quotidiano spagnolo nei confronti del gallese. Un affronto diretto, volto a colpire il calciatore senza mezzi termini.

Oggi, sui propri profili social, Bale ha risposto chiamando in causa gli stessi media spagnoli e suggerendo loro un’accorta riflessione: «In un momento in cui le persone si tolgono la vira a causa dell’insensibilità dei media, voglio sapere chi controlla questi giornalisti e chi consente loro di scrivere articoli del genere. Per fortuna ho la pelle dura ma ciò non significa che articoli come questi non causino danni. 

Ho assistito all'effetto che i media possono avere sulla salute mentale e fisica delle persone. I media si aspettano sempre prestazioni straordinarie e sono i primi a festeggiare quando accade, ma poi incoraggiano la rabbia e la delusione dei tifosi quando le cose vanno male. 

Le pressioni quotidiane sugli atleti sono immense ed è chiaro come la negatività dei media possa facilmente mandare in tilt un atleta già stressato, o chiunque sia sotto i riflettori.

Spero per i nostri figli che l'etica e gli standard del giornalismo siano applicati più rigorosamente in futuro».