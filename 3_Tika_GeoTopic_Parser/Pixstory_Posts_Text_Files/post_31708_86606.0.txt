La stregoneria - la cui idea è frutto di un miscuglio di insicurezza, ignoranza,
misoginia e sessuofobia- compare nel catalogo dei reati già nel 500, con la Lex salica
(510). Ma la repressione di tale fenomeno è opera soprattutto della Santa Inquisizione,
tribunale ecclesiastico istituito nel secolo XIII con il compito primario di scoprire eretici
e streghe, che spesso venivano poi consegnati ai tribunali statali. La stagione culminante
dei processi alle streghe si colloca tra il 1400 (in Spagna tra il 1483 e il 1498 l'Inquisitore generale è Tomás de Torquemada, al cui operato si ascrivono almeno 2000 condanne al rogo) e il 1600; tuttavia alcuni processi sono stati celebrati ancora, in diversi Paesi
europei, nel 1700, anche nell'ultimo scorcio del secolo. La principale imputazione che veniva mossa alle streghe aveva per oggetto un patto
col diavolo: le streghe, come si legge in una bolla papale del 1484, « hanno abusivi
commerci con i demoni ». L'accusa di stregoneria non poteva dunque essere provata
seriamente: si tratta di un'accusa contro la quale non ci si poteva difendere; come tale, di
uno strumento ideale perché la Chiesa potesse liberarsi dei suoi nemici.