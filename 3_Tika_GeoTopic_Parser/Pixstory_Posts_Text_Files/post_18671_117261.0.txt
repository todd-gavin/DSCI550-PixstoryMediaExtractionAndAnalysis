L'Inter rischia di farsi soffiare un altro giocatore che sembrava ormai uno sposo promesso nel giro di poche ore. Dopo Dybala alla Roma, Bremer potrebbe finire alla Juventus invece che a Milano sponda nerazzurra. I bianconeri, grazie alla vendita di De Ligt al Bayern Monaco per circa 80 milioni di euro, hanno a disposizione quei soldi che servono per sorpassare l'Inter nella trattativa per il difensore brasiliano.

L'Inter è arrivata a offrire 30 milioni più una giovane contropartita per Bremer, la Juventus oscilla tra i 35 e i 40 milioni di euro. Cairo vorrebbe anche di più, ma ha fatto una promessa al giocatore e non può tirare troppo la corda. Le trattative con i due club dovrebbero risolversi nel giro di poco, soprattutto perché la Juventus ha fretta di chiudere per iniziare a rinnovare la difesa che ha perso De Ligt ma anche Chiellini (fine contratto).

Se dovesse perdere anche Bremer, l'Inter si butterebbe su Demiral, difensore dell'Atalanta ed ex Juventus. Il giocatore piace a Simone Inzaghi e le sue caratteristiche si sposano con la formazione che ha in mente il tecnico ex Lazio.