Florenzi lascia il ritiro della Nazionale prima della fine delle partite di Nations League e torna a Roma, la sua vecchia "casa", per un intervento che però non è legato al calcio. Oggi stesso l'esterno del Milan ha lasciato la squadra per far rientro nella Capitale per tornare sotto i ferri, come lui stesso ha comunicato sui social.

"Torno a Roma per un piccolo intervento non legato al calcio programmato da mesi... Dispiace lasciare questo gruppo straordinario... Forza Azzurri!".

Eloquente il messaggio. Florenzi è uno dei veterani del nuovo corso della Nazionale di Mancini e lasciare la squadra prima della sfida con la Germania gli spiace molto. Ma non può farne a meno perché da tempo ha un intervento programmato. Lo ha specificato lui stesso che non c'entrano le ginocchia né altro che potrebbe costargli mesi di recupero.