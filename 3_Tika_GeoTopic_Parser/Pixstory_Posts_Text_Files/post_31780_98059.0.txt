Torna, dopo la pausa forzata a causa della pandemia,  la Tatuami Tattoo Convention, la manifestazione per tutti gli appassionati dell’arte del tatuaggio che si daranno appuntamento sabato 14 e domenica 15 maggio nei saloni dell'Hotel Crowne Plaza Milan Linate a San Donato Milanese. 
Un  grande show che si rinnova ogni anno e che chiama a raccolta in ogni sua edizione, migliaia di visitatori che si ritrovano alla Tatuami per farsi tatuare dal proprio artista preferito o anche semplicemente per curiosare fra le centinaia di stand. Più di centottanta artisti delle macchinette a inchiostro, italiani e stranieri, che renderanno l’appuntamento più allettante che mai. 
Fra i nomi presenti Luigi Mansi (uno dei maestri del realismo in Italia), Amanda Toy (famosa per le sue colorate bambole dagli occhioni languidi, le matrioske, gli unicorni e gli arcobaleni fatati), Mambo Tattooer (noto per il suo stile “destrutturato” che trasforma gli oggetti quotidiani in opere d'arte), Gabriele Anakin (il suo podcast “Talk Ink” su Youtube nel quale ha intervistato mentre tatua Jake La Furia, Beba, Emis Killa, Tananai, sta letteralmente spopolando tra i giovani), Valentino Russo (dallo stile realistico, è il tatuatore preferito di molti calciatori fra i quali Insigne, Di Lorenzo, Rincon, Petagna, Immobile, Politano), Simone Snt (noto per il suo stile “lettering” e per i suoi tatuaggi su colli, teste, occhi e mani. Ha tatuato, i rapper più seguiti del momento fra i quali la Dark Polo Gang, i rapper Gemitaiz, Gue Pequeno, Emis Killa. È anche l’autore dei tatuaggi sul volto di Achille Lauro), Alberto Marzari (tatua in particolare sneakers realistiche ad appassionati che arrivano da tutto il mondo. Il primo a farsi tatuare una scarpa è stato Jake La Furia e poi lo hanno seguito molti molti giocatori fra i quali Barella, Di Marco, De Rossi, Pinamonti e molti altri).