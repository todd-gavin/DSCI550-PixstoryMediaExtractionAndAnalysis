Francesco Acerbi ha aspettato 48 ore prima di tornare a parlare di quanto successo dopo il secondo gol del Milan all’Olimpico di Roma nel posticipo di domenica sera. Le telecamere lo hanno inquadrato mentre rideva e molti tifosi hanno inveito contro di lui per questo gesto. Dopo un primo messaggio sui social, Acerbi ha preso carta e penna e ha scritto una lettera al Corriere dello Sport facendo chiarezza e ribadendo, con fermezza, che non accetta illazioni sulla propria integrità.

“Purtroppo da qualche mese vivo una situazione a livello personale che non mi sarei mai aspettato di vivere”, ha scritto Acerbi, “Avverto una sensazione di solitudine che umanamente mi ferisce. Non posso accettare illazioni sulla mia integrità personale e professionale, sulla mia serietà e sul mio impegno a difesa dei colori della Lazio”.

Dal gol del Milan sul finire della partita sono iniziati gli insulti per quel ghigno ripreso dalle telecamere e la sgridata del proprio compagno di squadra. Risata che, evidentemente, era nervosa per la sconfitta che si era materializzata dopo il vantaggio e “grazie” a un clamoroso errore in difesa. “Ho letto e sentito insinuazioni assurde che non posso e non voglio accettare. Mi piacerebbe che tutti insieme potessimo voltare pagina, almeno per concludere la stagione nel migliore dei modi, con dignità e rispetto reciproco”.