Alvaro Bautista domina gara-1 al Marco Simoncelli di Misano, nella prima prova del round italiano del WorldSBK. Nella seconda metà di gara lo spagnolo del team Aruba.it Ducati, dopo aver perso il comando al via, è riuscito a superare Jonathan Rea e a scappare, lasciando il britannico della Kawasaki sul posto. Sul podio sale anche Michael Ruben Rinaldi, l'altro ducatista che approfitta del ritiro di Toprak Razgatlioglu per un guasto tecnico sulla sua Yamaha. Ai piedi del podio l'ottimo Axel Bassani, anch'esso su Ducati, che nel finale sorpassa Alex Lowes (Kawasaki), quinto, e Andrea Locatelli (Yamaha), sesto. Nella top ten seguono Vierge, Gerloff, Lecuona e Redding, con l'italiano Tamburini 11° e il sammarinese Bernardi 14°. In classifica Alvaro Bautista è sempre più leader iridato con 186 punti, davanti a Rea con 164 e a Razgatlioglu, distantissimo, a quota 109. Quarto è Locatelli con 94 punti, insidiato da Lecuona (83) e Rinaldi (76). Bassani sale in nona posizione a quota 56 dietro a Lowes (65) e Vierge (57).