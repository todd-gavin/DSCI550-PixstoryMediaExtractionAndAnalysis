La giornata cruciale per l'ingresso del Gruppo Volkswagen - tradotto, di Porsche e Audi - in Formula 1, non è però oggi, ma sarà giovedì. Il prossimo 7 aprile, infatti, si riunirà il consiglio di amministrazione del gruppo tedesco per decidere, tra le altre questioni urgenti (in primis l'impatto finanziario generato dalla guerra in Ucraina), le modalità di investimento e di ingresso nel massimo campionato a partire dal 2026, quando è prevista la prossima rivoluzione motoristica. Ma quali sarebbero le modalità d'ingresso? Secondo l'agenzia stampa tedesca Reuters, Audi offrirebbe 500 milioni alla McLaren per sostituire la Mercedes come fornitura di motori e per acquistare parte delle azioni della casa di Woking. Porsche, invece, vorrebbe entrare in Red Bull - che da quest'anno fabbrica da sé le proprie Power Unit sulla base di quelle realizzate negli anni scorsi dalla Honda - sfruttando la nuova struttura di Milton Keynes.