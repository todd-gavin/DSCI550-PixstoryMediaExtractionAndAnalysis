ആദ്യ ഓഫ് റോഡ് യാത്രയുടെ ഓർമ്മക്ക് 2/2

അതൊരു ഒറ്റപ്പെട്ട കൊച്ചുഗ്രാമമാണ്. പുറം ലോകതേക്ക്  ഒരേയൊരു കെ.എസ്.ആർ. ടി.സി സർവീസും ചില ഒറ്റപ്പെട്ട ജീപ്പ് സർവീസുകളും മാത്രമുള്ള, കൃഷിയും റബ്ബർ ടാപ്പിങ്ങും ഉപജീവനമാക്കിയ കുറച്ചു കുടുംബങ്ങളുടെ ആവാസ കേന്ദ്രം. ഒരു ഫോറസ്റ്റ് ഓഫീസ്, പോസ്റ്റ് ഓഫീസ് എന്നിവയൊക്കെ ഉണ്ട്. വൈദ്യുതി ഇനിയും എത്തിച്ചേർന്നിട്ടില്ല. സോളാർ പാനൽ പല വീടുകളുടെയും  മുകളിൽ കാണപ്പെട്ടു  . അവിടുന്ന് പത്തു മിനുട്ടു നടക്കണം റോസ് മലയിലേക്ക്. ഞങ്ങൾ ഡ്രൈവർ ഏട്ടൻ പറഞ്ഞ വഴിയേ മുകളിലേക്ക്....

റോസ് മലക്ക്  മുകളിലെത്തി അവിടെനിന്ന് കണ്ട  കാഴ്ച മനം മയക്കുന്നതാണ്. ഒരു മലയെ ചുറ്റി ഉള്ള തെൻമല ഡാമിന്റെ ദൂരക്കാഴ്ച. ഇടുക്കിയിലെ കാൽവരി മൗണ്ടിൽ ഇടുക്കി ഡാമിനെ ചുറ്റി ഇതേപോലെ തന്നെ പ്രകൃതിയുടെ അതിമനോഹരമായ കാഴ്ച ഉണ്ടെന്നും ഇത് അതിന്റെ ഒരു ചെറിയ പതിപ്പായി തോന്നുന്നുവെന്നും സജീഷ്  പറഞ്ഞു. മലമുകളിൽ തന്നെ ചെറിയ ഒരു അമ്പലം ഉണ്ട്. പല മാമലകളെയും കാക്കുന്നത് വിശ്വാസത്താൽ പൊതിഞ്ഞ ചെറിയ കല്ലുകളാണ്!! പണിനടക്കുന്ന വാച്ച് ടവർ  തൽക്കാലത്തേക്കെങ്കിലും ഒരഭംഗിയാണ്. എന്നാൽ വാച്ച് ടവറിന്റെ പണി കഴിയുന്നതോടെ ഡാമിന്റെ വൃഷ്ടി പ്രദേശങ്ങളുടെ ഈ ദൂരക്കാഴ്ച്ച അതി മനോഹരമായി ആസ്വദിക്കാൻ കഴിയുമെന്നതിൽ ഒരു സംശയവുമില്ല. 
റോസ് മല തീർച്ചയായും നിങ്ങളെ നിരാശപ്പെടുത്തില്ല.. പക്ഷേ ഒരു പാട് പ്രതീക്ഷിക്കേണ്ടതുമില്ല. പിന്നെ യാത്രകളുടെ ആസ്വാദനം എന്നത് ഓരോരുത്തരുടെയും വ്യക്തിപരമായ വ്യത്യസ്തമായ കാഴ്ചപ്പാടുകൾ ആണ്. അതു കൊണ്ട് തന്നെ ഞങ്ങൾക്ക് ഈ യാത്രയെ റോസ് മലയിൽ നിന്നുള്ള ഡാമിന്റെ കാഴ്ച എന്നതിലുപരിയായി തികച്ചും ഒരു വന്യമായ അന്തരീക്ഷത്തിലൂടെ ഉള്ള 12 KM കിടിലൻ ഓഫ് റോഡ് സവാരി എന്ന നിലയിൽ കാണുവാനാണിഷ്ടം. ബൈക്ക്  റിസ്ക് വളരെ  കൂടുതലാണ്, ബുള്ളറ്റുകളിലും മറ്റും വരുന്നവർ ധാരാളം ഉണ്ട്... ഫാമിലി യാത്രക്ക്  പറ്റിയ സ്ഥലമല്ല. പിന്നെ ആ റോസ് മല എന്ന പേരിന് കാരണം കണ്ടെത്താനായില്ല... അത് നിങ്ങൾ കണ്ടെത്തുമെന്ന പ്രതീക്ഷയോടെ...  Sajeesh, supin, ajin .
കടപ്പാട് -അനുകൃഷ്ണൻ

Nb: ആര്യൻങ്കാവിൽ നിന്നും വെള്ളം വാങ്ങി കയ്യിൽ കരുതുക പിന്നീടങ്ങോട് കടകളില്ല.