Tensione nel clan Pogba. Mathias Pogba, fratello maggiore del centrocampista della Juventus, ha pubblicato sui social un video che lo ritrae seduto ad un tavolo, con in mano un foglio da cui leggere alcune frasi.  Il 32enne dice nel video: " Penso che non sia sfuggito a nessuno il gran rumore mediatico sul suo trasferimento, i suoi problemi e il suo infortunio, senza parlare del suo documentario catastrofico. Pubblico questo video perché credo che i tifosi francesi, italiani, inglesi e spagnoli, del mondo intero, oltre che i fan di mio fratello e ancor più della nazionale, i suoi compagni di squadra e i suoi sponsor, meritino di sapere certe cose, per decidere se meriti veramente ammirazione, rispetto e l’amore del pubblico, ma anche il posto in nazionale, di essere titolare nella Juventus e considerato una persona degna di fiducia, nonché un modello per giovani". Il comportamento di Mathias, attaccante al momento senza squadra, non ha stupito gli avvocati di Paul, il quale hanno emesso un comunicato: "Purtroppo i recenti post di Mathias Pogba sui social network non ci stupiscono e fanno seguito a reiterate minacce estorsive. I fatti sono stati denunciati un mese fa alla polizia italiana e a quella francese e non ci saranno ulteriori commenti sulle investigazioni in corso".