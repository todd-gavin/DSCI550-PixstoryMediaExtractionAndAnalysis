La Roma tiene l'Italia dentro le coppe europee grazie alla goleada casalinga contro il Bodo Glimt. I giallorossi spazzano via il ricordo dei sei gol presi dai norvegesi a ottobre e della rissa al termine della partita d'andata con una grande prestazione e si qualificano per le semifinali di Conference League. In un Olimpico dalle tribune piene, la Roma ha impiegato appena 5 minuti per sbloccare il risultato con Abraham. Poi è salito in cattedra Nicolò Zaniolo, con due gol realizzati tra il 21° e il 39° e la tripletta completata a inizio ripresa. Standing ovation per lui al momento della sostituzione. Per gli uomini di Mourinho, ora, resta solo l'ostacolo Leicster prima della finale di Tirana. La semifinale d'andata si giocherà in Inghilterra il 28 aprile, il ritorno a Roma la settimana successiva. Dall'altra parte del tabellone si sfideranno invece Olympique Marsiglia e Feyenoord: nomi importanti che nobilitano le fasi conclusive della quarta coppa europea per importanza.