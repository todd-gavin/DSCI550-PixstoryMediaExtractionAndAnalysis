Si sono svolte nel pomeriggio e nella prima serata italiane le prime due sessioni di prove libere del GP delle Americhe, al Circuit of the Americas di Austin, Texas. Tutti i piloti hanno ottenuto il loro miglior tempo al pomeriggio, con una pista sempre più gommata e miglioramenti nell'ordine di secondi. Il migliore delle FP1 era stato Alex Rins con la Suzuki, scivolato in quinta posizione al pomeriggio nonostante un miglioramento di un secondo netto del tempo delle FP1. Davanti a tutti alla fine c'è stata la Ducati di Johann Zarco, con un tempo non lontano dal record del tracciato. Seconda l'altra Ducati di Jack Miller, poi la Yamaha del campione del mondo Quartararo e la Ducati di Enea Bastianini. Migliora anche Pecco Bagnaia, che è nono a circa mezzo secondo da Zarco. Cinque le Ducati nei primi dieci posti con quella di Martin, mentre fatica Franco Morbidelli, 21°. Meglio di lui Marini 14°, Dovizioso 15°, Di Giannantonio 18° e Bezzecchi 19°.