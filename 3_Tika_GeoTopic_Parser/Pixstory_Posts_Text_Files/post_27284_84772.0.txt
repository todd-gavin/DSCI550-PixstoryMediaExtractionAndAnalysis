Eleganza e concretezza nella sfilata di Dior presentata a Parigi durante la settimana della moda. La designer Maria Grazia Chiuri racconta i suoi abiti in un hangar scenografico allestito con le opere dell'artista femminista Mariella Bettineschi. Un viaggio nella macchina del tempo: dal passato al futuro, in uno spazio - la passerella, dove l'artigianalità e la tecnologia sanno convivere. Tra abiti ricamati e tessuti preziosi, l'alta sartorialità è espressa in ogni uscita. Ma viene rivisitata nella collaborazione con D-Air Lab, un laboratorio di ricerca. Nascono così corsetti con gli airbag interni; giacche modellate come la Bar Jacket ma termoregolanti. L'iconico bustier della maison parigina si trasforma in una corazza tecno su abiti di pizzo e prende sembianze del corpo. Insomma, una sfilata quanto mai attuale che ci offre protezione per affrontare gli urti della vita.