Nel pomeriggio sono andati in scena i due quarti di finale più attesi del torneo Master 1000 di Madrid. Nel primo match, il numero 1 del ranking ATP Novak Djokovic ha facilmente sconfitto il polacco Hubert Hurkacz con il punteggio di 6-3 6-4 in appena 80 minuti di gioco. La seconda partita era stata presentata come uno scontro generazionale tra il vecchio Rafael Nadal e l'astro nascente del tennis spagnolo e mondiale, Carlos Alcaraz. Le attese non sono state deluse, con un match durato quasi 2 ore e mezza e arrivato al terzo set. A vincere con il punteggio di 6-2 1-6 6-3 è stato il più giovane dei due, che diventa così il primo teenager a battere Nadal sull'amata terra rossa. Il recordman di vittorie nei tornei dello Slam era al rientro dopo l'infortunio al costato che lo ha tenuto fuori negli ultimi mesi e potrà sicuramente prendersi la rivincita nei prossimi appuntamenti, ma certamente Alcaraz continua a stupire per i risultati che sta ottenendo quest'anno. Domani avrà l'occasione di portare a casa un altro scalpo eccellente, incontrando proprio Djokovic.