Il GP Azerbaijan segna una profonda battuta d'arresto per la Ferrari nel Mondiale di F1 2022. Le vetture di Carlos Sainz e Charles Leclerc si sono fermate nella prima metà di gara a causa di problemi tecnici, lasciando pista libera alle Red Bull di Max Verstappen e Sergio Perez che si sono prese le prime due posizioni e anche il giro più veloce, fatto segnare dal messicano. Il podio di Baku è completato da George Russell che ha preceduto l'altra Mercedes di Lewis Hamilton, apparso molto dolorante a fine gara per via dei continui rimbalzi della vettura lungo tutto il tracciato azero. Quinto posto per Pierre Gasly, seguito dai due pluri iridati Sebastian Vettel e Fernando Alonso. A punti anche le McLaren di Daniel Ricciardo e Lando Norris e la seconda Alpine di Esteban Ocon. Verstappen guida ora la classifica con 21 punti su Perez e ben 34 su Leclerc. Prossima gara il GP Canada, tra 7 giorni.