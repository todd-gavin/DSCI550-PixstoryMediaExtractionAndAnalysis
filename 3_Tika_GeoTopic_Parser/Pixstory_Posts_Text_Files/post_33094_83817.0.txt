La Russia sta invadendo l'Ucraina in una guerra senza senso e senza pietà. In attesa di conoscere le conseguenze di questo catastrofico scenario, da ogni parte nel mondo dello sport si sollevano cori contro la guerra e a favore della pace. Fa più rumore se la richiesta di pace viene da due russi come i tennisti Medvedev (prossimo a diventare numero 1 del mondo) e Rublev, che si sono detti contrari a ciò che sta succedendo in Ucraina. Intanto la UEFA ha tolto la finale di Champions League a San Pietroburgo, spostandola a Parigi, mentre la Formula 1 ha cancellato il GP di Russia a Sochi, previsto per settembre, dal calendario. Il Comitato Olimpico internazionale ha invitato a cancellare ogni evento previsto sul suolo russo, a rischio dunque i mondiali di pallavolo di Agosto, così come la FIS (federazione degli sport invernali) che ha cancellato quattro eventi imminenti.