Nonostante sia quasi ufficiale la vittoria del campionato, per il Psg la stagione non può che definirsi fallimentare. La squadra più ricca e costosa del mondo, con l’aggiunta di Messi, non è riuscita a fare quel salto di qualità sperato, anzi in Champions League contro il Real Madrid, tra andata e ritorno, ha mostrato tutti i limiti che neanche i soldi possono colmare. Per Leonardo e il resto dello staff parigino in estate ci sarà da rimettere a posto un po’ di cose, tra cui l’enigma del portiere titolare visto che durante tutta l’annata si sono alternati Keylor Navas e Gianluigi Donnarumma. Il prossimo anno, hanno già fatto sapere da Parigi, ne rimarrà solo uno.

I due portieri sono molto diversi e anche il mercato che potrebbero avere è opposto. Donnarumma ha ancora 23 anni, ma guadagna 10 milioni di euro netti all’anno. Un ingaggio molto oneroso che la Juventus, prima interessata al portiere, non sarebbe disposta a spendere. Al momento non ci sono altre squadre interessate, anche per via del costo del cartellino, circa 70 milioni di euro (il Psg lo ha preso in estate a parametro zero).

Dal canto suo Savas ha 35 anni, ha vinto tre Champions League di seguito con il Real Madrid quindi grandissima esperienza, ma anche il suo ingaggio è molto oneroso: oltre 8 milioni di euro netti a stagione. Quest’anno è stato il titolare in campionato, ma recentemente ha detto che il dualismo e l’avvicendamento con Donnarumma non è stato positivo, anzi.

Insomma, di lavoro per il Psg ce ne sarà molto da fare, a partire proprio dal numero 1.