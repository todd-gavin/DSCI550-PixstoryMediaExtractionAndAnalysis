Pagelle Atalanta:

Musso 7,5 decisivo. Nega la rete agli attaccanti del Bologna in più occasioni, dimostrando grande prontezza di riflessi.  
Djimsiti 6,5 si muove bene insieme a tutta la difesa. Nei contrasti aerei è spesso decisivo. 
Demiral 6,5 lotta e marca a uomo un cliente scomodo come Arnautovic senza mai concedergli spazio. 
Scalvini 7 ottima la sua gara. Il baby nerazzurro gioca alla grande in fase di copertura ed è l’uomo che non ti aspetti quando è il momento di attaccare. Nel primo tempo il palo gli nega la gioia del gol. (1’ Palomino 6 entra bene dalla panchina e non va in affanno in fase di copertura). 
Hateboer 7 prestazione sontuosa. Si mangia la fascia destra con le sue accelerazioni e prova anche qualche buona sortita in avanti. 
de Roon 6,5 ottima la sua azione di filtro a centrocampo. È bravo ad abbassarsi per ricevere la palla e creare così spazi per la manovra.
Freuler 6 qualche piccola sbavatura in fase di fraseggio per lui. Per il resto gestisce bene il possesso palla e fa girare la squadra. (25’ st Pasalic 7 sforna l’assist vincente per il gol di Cisse. Nel finale l’arbitro gli annulla un gol per fuorigioco). 
Pezzella 6,5 chiamato a sopperire all’assenza di Zappacosta squalificato si fa rispettare sulla sinistra e cerca di spingersi in avanti per scardinare la difesa rossoblu. Manca un rigore a suo favore nella prima metà di gara per l’intervento sconsiderato in area di De Silvestri che lo colpisce con una gomitata al volto. (35’ st Maehle sv).
Koopmeiners 6,5 regala sprazzi di grande tecnica con le sue giocate.
Pessina 6 può e deve fare di più. È vero che prova qualche buon inserimento nel primo tempo, ma un giocatore come lui deve fare la differenza. (1’ st Mihaila 6 tenta qualche buon movimento in attacco).
Muriel 6 spento. È poco incisivo quando è il momento di concludere e sbaglia anche qualche passaggio importante. (20’ st Cisse 8 match winner. Il suo gol regala tre punti fondamentali alla Dea. È bravo a colpire con freddezza davanti a Skorupski al suo esordio in Serie A).