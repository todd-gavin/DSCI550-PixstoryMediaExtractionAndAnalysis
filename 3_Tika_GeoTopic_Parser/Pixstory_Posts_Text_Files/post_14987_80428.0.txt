Immagine (c) HighwayStarz 

26 anni è l’età in cui i giovani italiani lasciano la casa dei genitori ma, pur volendo andare via prima, spesso non sono in condizioni di poterlo fare. È questa una delle evidenze emerse dall’indagine commissionata da Facile.it agli istituti mUp Research e Norstat.

Circa 2 milioni e mezzo di individui hanno dichiarato di non potersi permettere di andare a vivere da soli, condizione diffusa soprattutto tra le donne e chi ha fra i 25 ed i 34 anni.

Molti, 450mila (4,2%), coloro che sono tornati a vivere con i genitori dopo una separazione o un divorzio.

Tra coloro che hanno lasciato la casa di origine, più di 6 su 10, pari a oltre 19 milioni di persone, lo hanno fatto per andare a convivere con il proprio partner, percentuale che arriva al 69,7% se si considera il solo campione femminile.
Più di 1 rispondente su 10 (equivalenti ad oltre 3 milioni e mezzo di individui) ha lasciato il nucleo per lavorare fuori sede, mentre il 7,7% per studiare in una città differente da quella in cui viveva.
Dove vivono oggi coloro che sono usciti di casa? Quasi la metà (48,7%), vale a dire più di 16 milioni di italiani, abita in una casa in affitto, percentuale che sale fino a raggiungere il 52,5% tra i rispondenti appartenenti alla fascia 25-34 anni. Sono 8 milioni (25,2%), invece, quelli che vivono in una casa di loro proprietà, ma “solo” 3.300.000 (21,4%) sono donne.