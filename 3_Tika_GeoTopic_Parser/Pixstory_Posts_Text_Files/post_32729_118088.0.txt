Non ci sono azzurri in finale nella notte italiana, la sera della settima giornata di gare ai mondiali di Oregon 2022 a Eugene, ma quelli impegnati nelle qualificazioni fanno intravvedere belle speranze, soprattuto i triplisti Emmanuel Ihemeje (che studia e salta proprio nello stadio della Oregon University) e Andrea Dallavalle, in finale con il 3° (17.13m) e con il 7° (16.86m) salto. Niente da fare per Tobia Bocchi, 15° con 16.58. Per l'Italia bene anche l'ottocentista Elena Bellò, avanzata in semifinale dopo essere stata danneggiata nella sua batteria degli 800 metri. Niente da fare, invece, negli 800 maschili per Catalin Tecuceanu, che mostra un'altra impressionante rimonta sul rettilineo finale ma che termina quarto nella sua semifinale. Nelle uniche due finali del giorno, quelle dei 200 metri, sfiorato il record del mondo in entrambi i casi! Noah Lyles ha vinto la finale maschile in 19"31, diventando il terzo uomo di sempre sulla distanza dopo Bolt (19"19) e Blake (19"26). Lyles ha preceduto i connazionale Bednarek (19"77) e Knighton (19"80). Nella finale femminile sensazionale 21"45 di Shericka Jackson, la giamaicana che firma così la seconda prestazione all-time dietro al leggendario record di Florence Griffith-Joyner (21"34). Sul podio anche la connazionale Fraser-Pryce in 21"81 e la britannica Asher-Smith in 22"02.