വടക്കന്‍ അയര്‍ലന്‍ഡിലെ ഫുട്‌ബോള്‍ അസോസിയേഷൻ ലൈബ്രറിയിൽ ജോര്‍ജ് ബെസ്റ്റിനെ കുറിച്ചുള്ള രണ്ടു ലിഖിതങ്ങൾ കാണാം. ഒന്ന് ഇങ്ങനെയാണ്: മാറഡോണ കൊള്ളാം, പെലെയാണ് കേമന്‍, പക്ഷേ, ജോര്‍ജ് ബെസ്റ്റ്. 

ഫുട്ബോള്‍ ചരിത്രത്തിലെ ഏറ്റവും നൈസര്‍ഗിക താരങ്ങളിലൊരാളായിരുന്നു വടക്കന്‍ അയര്‍ലന്‍ഡിന്റെ ജോര്‍ജ് ബെസ്റ്റ്. പ്രതിഭയുടെ ധാരാളിത്തംകൊണ്ട് കളിക്കളങ്ങളെ  കോരിത്തരിപ്പിച്ച ബെസ്റ്റ് 37 മത്സരങ്ങളില്‍ മാത്രമാണ്  രാജ്യത്തിനു  കളിച്ചത്. മാഞ്ചസ്റ്റര്‍ യുണൈറ്റഡിനുവേണ്ടി 137 ഗോളുകള്‍ അടിച്ചുകൂട്ടിയ ബെസ്റ്റ് യൂറോപ്യന്‍ ഫുട്ബോളര്‍ പട്ടവും സ്വന്തമാക്കി.

ജോര്‍ജ് കളിയില്‍ ഒരു മിന്നല്‍പോലെ കത്തിത്തീര്‍ന്നു. കളിജീവിതം നിലനിര്‍ത്താന്‍ അയാള്‍ മെനക്കെട്ടതേയില്ല. കളിയില്‍നിന്ന് നേടിയെടുത്തതെല്ലാം പല വഴികളായി ഒഴുകി.തന്റെ കളിജീവിതത്തിന്റെ പ്രസക്തിയെ അതിന്റെ ഗംഭീരമായ വിതാനങ്ങളെ, ജോര്‍ജ് ഈ വിധത്തിലുള്ള പ്രവൃത്തികള്‍കൊണ്ട് മറച്ചുകളഞ്ഞു.

ബെസ്റ്റിന്റെ യഥാര്‍ഥ ഫുട്‌ബോള്‍ കാലം 1961 മുതല്‍ 72 വരെയാണ്. ഈ കാലം അയാള്‍ ഫുട്‌ബോളിലും രാത്രിയുടെ രഹസ്യമുറികളിലും ഒരുപോലെ ജീവിച്ചു. 

1963 സപ്തംബര്‍ 14-ന് 17-കാരന്‍ ജോര്‍ജ് ബെസ്റ്റ് ബ്രോംവിച്ചിനെതിരെ മാഞ്ചസ്റ്ററിനുവേണ്ടി അരങ്ങേറി. 1965-ല്‍ മാഞ്ചസ്റ്റര്‍  ലീഗ് ചാമ്പ്യന്മാരാവുമ്പോൾ   ബെസ്റ്റിന്റെ ടീം എന്നാണ് ആ ക്ലബ്ബ് അറിയപ്പെട്ടത്. അതോടെ ജോര്‍ജ് ഇംഗ്ലണ്ടിലെ സെലിബ്രിറ്റികളിലൊന്നായി. ഇവിടെനിന്ന് ജോര്‍ജിന്റെ ഫുട്‌ബോള്‍ ജീവിതം നാലുവര്‍ഷം പുഷ്‌കലമായിരുന്നു. പിന്നീട് ഇറക്കവും തുടങ്ങി.

1968-ലെ യൂറോപ്യന്‍ കപ്പ് വിജയമായിരുന്നു ഇതില്‍ പ്രധാനം. യൂസേബിയോയുടെ ബെന്‍ഫീക്കയെ 4-1 ന് തോല്പിച്ചാണ് ബെസ്റ്റിന്റെ ടീം ട്രോഫി നേടിയത്. സെമിയില്‍ റയലുമായുള്ള പോരാട്ടമായിരുന്നു കടുപ്പം. 4-3 ന് മാഞ്ചസ്റ്റര്‍ ആ കളി ജയിക്കുമ്പോള്‍, രണ്ടു ഗോളുകള്‍ ബെസ്റ്റിന്റെ വകയായിരുന്നു. അതോടെ ജോര്‍ജ്, യൂറോപ്പിലെതന്നെ സൂപ്പര്‍ താരമായി. 22-ാം വയസ്സില്‍ യൂറോപ്യന്‍ ഫുട്‌ബോളറായി തിരഞ്ഞെടുക്കപ്പെടുന്നത് ഇതോടെയാണ്.

1966-ലെ ബെന്‍ഫീക്ക-മാഞ്ചസ്റ്റര്‍ മത്സരവും ബെസ്റ്റിന്റെ പേരിലാണ് അറിയപ്പെട്ടത്. ബെന്‍ഫീക്കയുടെ  സ്‌റ്റേഡിയത്തില്‍ നടന്ന കളിയില്‍, യൂസേബിയോ ഉണ്ടായിരുന്നിട്ടും ആദ്യത്തെ 20 മിനിറ്റില്‍ ബെസ്റ്റ് രണ്ടു ഗോളുകള്‍ നേടി മാഞ്ചസ്റ്ററിനെ മുന്നിലെത്തിച്ചു. യൂസേബിയോയുടെ മിന്നല്‍വേഗം പോലെ, പന്തുമായുള്ള ബെസ്റ്റിന്റെ നീക്കങ്ങളും ചടുലമായിരുന്നു. യുണൈറ്റഡ് ആ മത്സരം 5-1 ന് നേടി. അതോടെ ബെസ്റ്റിനെ പോര്‍ച്ചുഗീസുകള്‍, അഞ്ചാമത്തെ ബീറ്റില്‍ എന്നു പേരിട്ടു.

1972 ല്‍ ഓള്‍ഡ് ട്രഫോര്‍ഡില്‍ ഷെഫീൽഡിനെ കീഴടക്കിയപ്പോഴാണ്, ബെസ്റ്റിന്റെ കളിയുടെ അവസാനത്തെ രംഗങ്ങള്‍ അരങ്ങേറുന്നത്.  അപ്പോഴും ബെസ്റ്റിന്റെ കാലുകള്‍ക്ക് ചടുലത നഷ്ടപ്പെട്ടിരുന്നില്ല. പക്ഷേ ബെസ്റ്റ് തളര്‍ന്ന കുതിരയെ ഓര്‍മിപ്പിച്ചു. ഷെഫീല്‍ഡ് ഡിഫന്‍ഡര്‍മാരെ കട്ട്‌ചെയ്ത് വട്ടം കറങ്ങുന്നതിനിടയില്‍ പോസ്റ്റിലേക്ക് തൊടുത്തുവിട്ട ഷോട്ട് ഗോളായതുമാത്രമേ കണ്ടതുള്ളൂ. അതിനുശേഷം, ബെസ്റ്റ് ഒരു നിഴല്‍ മാത്രമായി. അയാളുടെ സിരകളില്‍ പിന്നീട് ലഹരി അവിരാമം ഒഴുകി. ലോകത്തെ ഞെട്ടിച്ചുകൊണ്ട് ബെസ്റ്റ് പിന്‍വാങ്ങി.  യുണൈറ്റഡിനുവേണ്ടി 470 മത്സരങ്ങള്‍ കളിച്ചിരുന്നു. 179 ഗോളുകളും നേടി. ആറുതവണ ക്ലബ്ബിന്റെ ടോപ് സ്‌കോറർ.

അടുത്ത പതിറ്റാണ്ട് ബെസ്റ്റിന്റെ ജീവിതം മാധ്യമങ്ങളിലാണ് നിറഞ്ഞുനിന്നത്. സൗത്ത് ആഫ്രിക്കയിലെ ജൂവിഷ് ഗ്വില്‍ഡിനും ഫുള്‍ഹാമിനും തുടര്‍ന്ന് യുഎസിലെ ലോസ് ആഞ്ജലസ് ആസ്‌ടെക്കിനും കളിക്കാനിറങ്ങിയപ്പോള്‍, ബെസ്റ്റിനു പഴയ പരിശീലനത്തിന്റെ പിന്‍ബലം മാത്രമേ ഉണ്ടായിരുന്നുള്ളൂ.
ഫ്രഞ്ച് റഗ്ബി ടീമുമായി ആഴ്ചകളോളം ലഹരി നുണയാനിറങ്ങിയ ബെസ്റ്റിനെ ക്ലബ്ബ് ഒഴിവാക്കി. 37-ാമത്തെ വയസ്സില്‍ ബോര്‍ണിമൗത്ത് എന്ന മൂന്നാം ഡിവിഷന്‍ ക്ലബ്ബിനും ഓസട്രേലിയയിലെ ബ്രിസ്‌ബെയിന്‍ ലയണിനും ദിവസക്കൂലിക്കു കളിച്ച് ബെസ്റ്റ് വീണ്ടും വാര്‍ത്തകളില്‍ പ്രത്യക്ഷപ്പെട്ടു.

രാജ്യത്തിനുവേണ്ടി 37 തവണ ബെസ്റ്റ് കളിക്കുകയുണ്ടായി. പക്ഷേ, ഈ കാലത്ത് വടക്കന്‍ അയര്‍ലന്‍ഡിന് ഒരിക്കല്‍പോലും ലോകകപ്പ് ഫൈനല്‍ റൗണ്ടിലേക്കു കടക്കാനായില്ല.

2002-ല്‍ കരള്‍ മാറ്റിവെക്കല്‍ ശസ്ത്രക്രിയയ്ക്ക് വിധേയനായ ബെസ്റ്റ് അതിനുശേഷവും ലഹരിയുടെ പിന്നാലെ പോയി. 2005 ൽ അന്തരിച്ചു.

പറക്കുന്ന രണ്ടു കാലുകള്‍ ഉണ്ടായിട്ടും ലോകം തന്റെ ബൂട്ടുകള്‍ക്കു മുന്‍പില്‍ നമസ്‌കരിച്ചിട്ടും എന്തുകൊണ്ടാണ് ജോര്‍ജ്, നഗരങ്ങളിലെ രാത്രികളിലേക്കും ലൈംഗികതയുടെ ശയ്യകളിലേക്കും സ്വയം വീണുപോയത്?