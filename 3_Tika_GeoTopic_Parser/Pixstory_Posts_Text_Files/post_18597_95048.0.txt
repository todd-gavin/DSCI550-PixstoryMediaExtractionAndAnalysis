La matematica non consente ancora al Real Madrid di festeggiare ma manca davvero poco. Con la sconfitta a sorpresa del Barcellona contro il Cadice, squadra che prima di questa partita era terzultima in classifica, i punti di distanza si allungano a 15 (nonostante una partita in meno dei blaugrana). Insomma, dopo l’eliminazione dall’Europa League per mano dell’Eintracht Francoforte, la squadra di Xavi non si è ancora ripresa e dovrà giocarsi fino all’ultimo la qualificazione alla prossima Champions League.

La rimonta clamorosa iniziata con l’arrivo di Xavi in panchina, che ha portato i blaugrana alle spalle della capolista Real Madrid, potrebbe essere vanificata dalle ultime giornate visto che a pari punti, 60, ci sono anche Siviglia e Atletico Madrid (entrambe con una partita in più), mentre il Betis ne ha 57 e il Real Sociedad ne ha 55, quindi è ancora in corsa per uno dei quattro posti per la competizione europea più prestigiosa.

Giovedì si giocherà una partita fondamentale per la corsa in Champions League. Il Barcellona andrà in casa del Real Sociedad.