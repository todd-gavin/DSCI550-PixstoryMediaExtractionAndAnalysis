Incassato il grande “no” dall’italo-tedesco Bruno Labbadia, il Genoa è rimasto in… Germania per cercare il suo nuovo allenatore. Ad accettare la sfida di provare a salvare una squadra apparsa allo sbando e che ha raccolto solo due pareggi e tre sconfitte negli ultimi cinque match di Serie A, è Alexander Blessin. Ex allenatore delle giovanili del Lipsia, dove aveva lavorato a stretto contatto con il general manager rossoblù Johannes Spors, il quarantottenne tedesco si può considerare a tutti gli effetti un allievo di Ralf Rangnick, attuale tecnico del Manchester United. Un progetto, quello del Grifone, che va ben oltre la gestione dell’attuale emergenza che potrebbe portare la squadra dritta verso la retrocessione: l’allenatore tedesco è stato infatti ingaggiato con un contratto fino al 30 giugno 2024 e con tanto di pagamento della clausola per liberarlo dall’Ostenda, squadra che milita nel campionato maggiore belga. L’obiettivo è dunque quello di dare il la a un progetto tecnico di lungo periodo a prescindere dalla serie in cui militerà il Genoa nella prossima stagione. In bocca al lupo!