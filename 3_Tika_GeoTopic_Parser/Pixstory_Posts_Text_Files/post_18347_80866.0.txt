Marcell Jacobs vince ancora. L'atleta più veloce del mondo sui 100 metri ha corso in 6"49 nella finale della tappa Silver del World Indoor Tour di Lodz, in Polonia. Un tempo ottimo, solo due centesimi in più rispetto al record italiano. Bene anche la batteria che lo ha portato in finale chiusa con il tempo di 6"51.

"Sto 'rosicando' un po' perché in finale ho voluto strafare, ho forzato troppo la partenza, cercando le frequenze di cui non avevo bisogno, e lì purtroppo ho tentennato. Ma la seconda parte di gara mi è piaciuta parecchio", ha commentato Jacobs al termine della finale, "L'obiettivo era avvicinarmi il più possibile a 6"47 e quindi sono abbastanza soddisfatto. Sapevo di poter fare un pochino meglio però è un passo in avanti rispetto a Berlino, non ho avvertito la stessa tensione pre-gara, ero tranquillo, con tanta voglia di gareggiare. È la mia seconda volta sotto i 6.50: per me che sono un diesel e che ci metto un po' a entrare in condizione, va bene per essere soltanto la seconda gara dell'anno. Tra sei giorni, altra sfida: a Lievin punto a fare ancora meglio".