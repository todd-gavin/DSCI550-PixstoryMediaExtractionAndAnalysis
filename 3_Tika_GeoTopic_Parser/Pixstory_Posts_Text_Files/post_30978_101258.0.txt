Secondo successo italiano consecutivo al Giro d'Italia 2022: Stefano Oldani ha vinto la volata ristretta tra fuggitivi con cui si è conclusa la dodicesima tappa, 204 km da Reggio Emilia e Genova. Battuti allo sprint Lorenzo Rota e Gijs Leemreize, tutti e tre protagonisti dell'attacco decisivo sulla salita della Colletta, la penultima in programma quest'oggi. In precedenza, dal gruppo maglia rosa era fuoriuscito un folto manipolo di attaccanti, composto da ben 25 ciclisti. Alle spalle dei primi tre, con un distacco di 57", si sono piazzati Bauke Mollema, Santiago Buitrago, Wilco Kelderman e Lucas Hamilton. Questi ultimi due erano anche i meglio piazzati in classifica generale, con un distacco di oltre 11' dal leader Juan Pedro Lopez. Con gli 8 minuti recuperati oggi hanno fatto un bel salto in avanti: Kelderman è ora 13° davanti a Vincenzo Nibali, Hamilton è 16°. Domani è in programma la Sanremo-Cuneo, 150 km dove le squadre dei velocisti dovranno lavorare molto per evitare che a vincere sia di nuovo qualche fuggitivo.