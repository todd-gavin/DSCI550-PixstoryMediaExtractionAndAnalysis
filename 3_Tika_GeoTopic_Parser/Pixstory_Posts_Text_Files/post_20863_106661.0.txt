পয়গম্বর বিতর্কের জেরে সাসপেন্ড বিজেপি নেত্রী নূপুর শর্মার বিরুদ্ধে মামলা দায়ের হল পূর্ব মেদিনীপুরের কাঁথি থানায়। নূপুরের বিরুদ্ধে স্বেচ্ছায় শান্তি ভঙ্গের প্ৰরোচনা দেওয়া, হুমকি দেওয়া সমেত একাধিক ধারায় মামলা দায়ের করেছেন পশ্চিমবঙ্গের সংখ্যালঘু সেলের সাধারণ সম্পাদক তথা আইনজীবী আবু সোহেল। প্ৰয়োজন হলে তিনি সুপ্ৰিম কোর্টেও মামলা করার হুঁশিয়ারি দিয়েছেন। 

নূপুর শর্মা যা বলেছেন তা দেশের সম্প্ৰীতির পক্ষে মারাত্মক ক্ষতিকর বলে মন্তব্য করেছেন মামলাকারী আবু সোহেল। তাঁর দাবি- ২০১৮ সালে সুপ্ৰিম কোর্ট একটি মামলার রায়ে স্পষ্ট জানিয়েছিল যে, কোনওভাবেই ধর্মীয় বিদ্বেষমূলক ভাষণ দেওয়া যাবে না। এমনটা হলে দ্ৰুত গ্ৰেফতার করা হবে। নূপুর যা বলেছেন তার জেরে দেশ জুড়ে উত্তেজনা ছড়িয়েছে।  

এদিকে সাসপেন্ড বিজেপি নেত্ৰীর বিরুদ্ধে পশ্চিম বর্ধমানের পাণ্ডবেশ্বরে রবিবার তীব্ৰ প্ৰতিবাদ মিছিল বের হয়। পাণ্ডবেশ্বরের ফুটবল মাঠ থেকে শুরু হয় মিছিলটি। শেষ হয় পাণ্ডবেশ্বর থানার কাছে। অবিলম্বে বিজেপি নেত্ৰীকে গ্ৰেফতারের দাবি জানানো হয়েছে মিছিলে। হাজার হাজার মুসলিম সম্প্ৰদায়ের মানুষ এই মিছিলে যোগ দেন। অবিলম্বে অভিযুক্তদের গ্ৰেফতারের দাবি জানানো হয়েছে এই মিছিলের মাধ্যমে। মিছিল কোনও ধরনের অপ্ৰীতিকর পরিস্থিতি ঠেকাতে বিশাল পুলিশ বাহিনী মোতায়েন ছিল। 

প্ৰসঙ্গত উল্লেখ্য যে, হজরত মহম্মদকে নিয়ে বিতর্কিত মন্তব্য করার জেরে বিজেপির প্রাথমিক সদস্যপদ থেকে বহিষ্কৃত করা হয়েছে নূপুরকে। কিন্তু তাতেও সন্তুষ্ট নন বিরোধীরা। নূপুর শর্মার গ্রেফতারির দাবি জানিয়ে উত্তাল হয়েছে দেশ, রাজ্য-রাজনীতি। এই মন্তব্যের আঁচ পড়েছে দেশ ছেড়ে বিদেশের মাটিতেও। ইতিমধ্যে ১৫টি দেশ তীব্র প্রতিবাদ জানিয়েছে। এমনকি কট্টরপন্থী তালিবান সরকারও নূপুর শর্মার কড়া শাস্তির দাবি জানিয়েছে মোদি সরকারের কাছে। এরপরই বিজেপি নেতার নিরাপত্তা বাড়ানো হয়েছে। বিশেষ নিরাপত্তা দেওয়া হয়েছে তাঁর পরিবারের সদস্যদেরও।