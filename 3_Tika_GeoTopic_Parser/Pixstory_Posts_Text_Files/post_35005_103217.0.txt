In questo caso dire "Pazza Inter" è ciò che di più corretto si può dire. Quello che è successo nella semifinale del campionato di Primavera tra Cagliari e Inter ha dell'incredibile. I sardi conducevano per 3-0 fino a 13 minuti dal triplice fischio, poi il vuoto totale e i nerazzurri ne hanno approfittato segnando tre gol ravvicinati, pareggiando e conquistando la finale in virtù del miglior piazzamento nella stagione regolare.

A partire meglio, ovviamente, è il Cagliari, in particolare grazie al cambio di posizione tra Delpupo e Luvumbo (centrale ed esterno offensivi) che ha messo confusione all'Inter di mister Chivu. Il primo gol arriva al 12' su calcio di punizione magistralmente trasformato da Desogus. L'Inter ci prova, ma sono i sardi a colpire due volte nel giro di pochi minuti sul finire del primo tempo. Prima Luvumbo raddoppia su calcio di rigore, poi di nuovo Desogus porta a 3 i gol del Cagliari prima della fine della prima frazione.

La partita sembra finita. Chivu mette in campo un'Inter super offensiva ma è sempre il Cagliari a rendersi pericoloso. Fino a quando, a meno di un quarto d'ora dalla fine, abbassa la guardia con un'Inter che invece si risveglia completamente al 77' quando Abiuso segna l'1-3 ribadendo in rete una corta respinta di D'Aniello. Al 90' arriva il secondo gol interista, ancora con Abiuso, che questa volta segna di testa. Mancano solo i minuti di recupero e l'Inter, incredibilmente, trova di nuovo la rete. Ancora di testa, questa volta segna Sangalli.

Ai supplementari il Cagliari non c'è più e l'Inter sfiora anche il 4-3. Alla fine il risultato resta in parità e ad accedere in finale, contro la Roma, è l'Inter.