Treviso celebra Antonio Canovaal Museo Bailo con la mostra 'Canova, gloria trevigiana. Dalla bellezza classica all'annuncio romantico' che fino al 25 settembre espone oltre 150 opere, tra gessi, marmi, incisioni e pitture per comporre il mosaico di un personaggio poliedrico, attentissimo anche alla cura della propria immagine.

"All'epoca fu una novità assoluta, una vera operazione di marketing per farsi conoscere. Oggi sarebbe considerato il re del selfie", dice scherzando Fabrizio Malachin, direttore del museo e ideatore del tributo allo scultore di Possagno, riferendosi allo spazio che l'artista volle riservare ai suoi ritratti. "Nel secondo dopoguerra - fa notare - di lui si parlava molto male. Il neoclassicismo era visto come il punto di partenza dell'arte che durante il fascismo aveva avuto il suo splendore. Un critico di prestigio come Roberto Longhi lo definì 'uno scultore nato morto'". L' omaggio che Treviso gli rende rimanda alla prima monografica assoluta organizzata nel 1957 dal direttore del museo della città Luigi Coletti che segnò appunto l'inizio della rivalutazione e della riscoperta di Canova, mostrando come seppe allontanarsi dal classicismo "ispirandosi ai modelli dell'antichità senza copiare, reinterpretandoli in un confronto costante tra antico e moderno, e diventando nell'Ottocento un annunciatore del Romanticismo". Del resto, il mito del bambino prodigio che accompagnò Canova e che lui stesso smentì, nacque nel 1803 proprio nel capoluogo della Marca con la leggenda che lo racconta bambino autore di un leone modellato nel burro per un dolce rimasto senza decorazione destinato a un banchetto nobiliare. "Canova era assolutamente moderno - spiega Malachin - non si limitava a seguire le mode e le regole del momento che si rifacevano a Winckelmann. Partì dalla campagna veneta e conquistò Venezia, poi Roma, le grandi corti europee e addirittura l'America con il ritratto di Washington. Capì che per affermarsi doveva allontanarsi dagli schemi precedenti".