L’artista Gianpiero D’Alessandro insieme all’amico imprenditore Pasquale D’Avino, entrambi vesuviani, lanciano InBetweeners con il coinvolgimento di Justin Bieber, un business nel mondo della crypto arte amato dalle celebrity di Los Angeles. 

Fatturare in meno di un mese 18 milioni di dollari partendo da zero. È l’impresa nata dall’estro del giovane artista Gianpiero D’Alessandro e dalle doti manageriali di Pasquale D’Avino. Si chiama InBetweeners (www.inbetweeners.io), un’azienda che opera nel campo della crypto arte, gli NFT, con il sostegno di un partner d’eccezione, la star Justin Bieber forte dei suoi 215 milioni di follower su Instagram (www.instagram.com/justinbieber).

InBetweeners si origina dall’intuizione di D’Alessandro che realizza una collezione di 10.777 NFT (opensea.io/collection/inbetweeners) di esclusivi teddy bear, anzi “bad ted”, come li ha rinominati l’artista. Si tratta di simpatici orsacchiotti che hanno attirato l’attenzione delle celebrity di Hollywood, come Tom Holland, l’attore che interpreta Spiderman, che recentemente ha condiviso sui social la versione “uomo ragno”, a lui dedicata, o J. Balvin, cantante in cima alle classifiche di Spotify.

D’Alessandro, già designer della Drew House, fashion brand fondato da Justin Bieber, e che in passato vanta collaborazioni con personaggi e aziende come Cristiano Ronaldo, Snoop Dogg, Nike, Netflix, ha saputo così cavalcare il trend degli NFT. Acronimo di Non Fungible Tokens, gli NFT sono token associati ad oggetti soprattutto artistici. Si tratta di copie autografate di un’opera che hanno in più la sicurezza della blockchain che consente di archiviare l’opera riconducendola in modo trasparente al suo autore.