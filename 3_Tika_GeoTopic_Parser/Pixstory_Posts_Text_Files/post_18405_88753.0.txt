A fine anno calcistico le strade di Paulo Dybala e della Juventus si separeranno. Questa mattina c'è stato un incontro per parlare del rinnovo di contratto in scadenza a fine giugno, ma non è arrivato l'accordo tra le parti. Anzi, troppa la distanza, tanto da chiudere - questa la sensazione - ogni possibilità di incontrarsi nuovamente. In questo modo il numero 10 si potrà accordare con qualunque squadra lasciando la Juventus a parametro zero.

Da quanto si vocifera, la dirigenza della Vecchia Signora avrebbe proposto a Dybala un contratto di tre anni a 7 milioni di euro a stagione, circa quanto guadagna oggi. A questi si sarebbero aggiunti bonus legati a gol e presenze, clausola fondamentale per i bianconeri viste le tante assenze per infortunio dell'argentino. Cifre lontane da quelle richieste dal procuratore del giocatore e per questo si sarebbe concluso con un nulla di fatto.

Le destinazioni più plausibili per Dybala sarebbero due: la prima è in Italia e si parla di Inter. Marotta è un grande estimatore dell'attaccante e potrebbe presentargli un'offerta per portarlo a Milano. L'altra pista porta in Spagna all'Atletico Madrid di Simeone, squadre che pare essere interessata. Più fredde le piste Barcellona e Milan, team a cui era stato accostato Dybala nei mesi precedenti.