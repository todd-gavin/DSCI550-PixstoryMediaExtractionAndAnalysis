Per la Juventus spunta l'ipotesi Muriel per la prossima stagione. Il colombiano, che ha lo stesso procuratore di Cuadrado, potrebbe fare da vice Vlahovic e portare un po' di fantasia nell'attacco bianconero, soprattutto se fosse quello visto due anni fa quando, entrando quasi sempre dalla panchina, spezzava il gioco risultando il più delle volte determinante.

L'operazione sembra essere possibile visto che il contratto di Muriel scadrà tra poco più di un anno e l'Atalanta vorrebbe evitare di perderlo a parametro zero. La Juventus potrebbe portarlo a Torino con una cifra intorno ai 15 milioni di euro.

Per il momento Muriel è solo una ipotesi, anche perché ci sono pro e contro da valutare per la dirigenza bianconera. L'età e l'ultima annata non aiutano di certo il giocatore, molto meno incisivo nell'ultima stagione in cui ha messo a segno 9 reti. Allo stesso tempo l'attaccante ha dimostrato di poter essere un jolly da giocare a partita in corso e con cui dare molto più peso all'attacco. Per il momento sono solo parole, presto potrebbero diventare fatti.