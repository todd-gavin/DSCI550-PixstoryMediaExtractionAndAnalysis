C’è voluto quasi un mese per conoscere la decisione del giudice sportivo in merito a Udinese-Salernitana, la partita di Serie A che, lo scorso 21 dicembre, non si era disputata a causa della positività al Covid di tre persone all’interno del gruppo squadra dei granata. A impedire ai campani di lasciare Salerno era stata direttamente l’Asl: la Salernitana, dunque, non si era recata alla Dacia Arena, presentando ricorso contro la sconfitta a tavolino per “causa di forza maggiore”. Il giudice sportivo ha invece deciso di procedere applicando le norme previste in casi come questo, sanzionando la squadra allenata da Stefano Colantuono anche con un punto di penalità in classifica. Per la stessa ragione, nel turno del 6 gennaio, non si erano giocate Atalanta-Torino, Bologna-Inter, Fiorentina-Udinese e Salernitana-Venezia. I precedenti, però, sorridono ai granata: in passato, dopo il rinvio di Napoli-Juventus e Lazio-Torino e la successiva sconfitta a tavolino, la decisione era 
stata impugnata davanti al Collegio di Garanzia del Coni, che aveva infine stabilito di ricalendarizzare i match. Come finirà?