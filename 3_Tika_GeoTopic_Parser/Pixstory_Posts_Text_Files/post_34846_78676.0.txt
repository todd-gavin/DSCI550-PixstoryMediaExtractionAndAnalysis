Ingredienti

- 500 gr. mascarpone
- 400 gr. panna da montare
- 400 gr. savoiardi
- 2 cucchiai di zucchero
- cacao amaro q.b.
- vermut bianco q.b.
- caffè q.b.

Preparazione
Iniziamo preparando una caffettiera da 4 tazzine (il caffè fatelo leggermente più lungo del solito). Intanto che il caffè esce montiamo la panna usando una frusta, meglio se elettrica che fate prima, e la mettiamo in un contenitore. Prendete ora un contenitore capiente e mettete il mascarpone e lo zucchero e li mescolate. Quando sono ben amalgamati potete incorporare la panna che avete montato, avendo cura di girare dall'alto verso il basso per non smontare il composto. Sembra difficile ma non lo è, non preoccupatevi.

Ora è il momento di sporcarsi le mani: prendete due piatti fondi. In uno mettete il caffé e nell'altro il vermut, che dovrete allungare con mezzo bicchiere d'acqua e due o tre cucchiaini di zucchero. Preparate intanto un vassoio su cui poggiare il tiramisu. Prendete i savoiardi, ne bagnate uno nel caffé e uno nel vermut e li adaguate alternandoli fino a ricoprire tutta la base del vassoio.

Pronta la base del dolce ricopritela con la crema ottenuta dal mascarpone, zucchero e panna (quella prepaparata all'inizio). E ora via con un secondo strato di savoiardi, ricordando una cosa importantissima e cioè di mettere i savoiardi bagnati nel caffè sopra quelli che avevamo bagnati nel vermut e viceversa. Ricoprite con la rimanente crema anche il secondo strato di savoiardi lisciando la superficie con un coltello e spolverizzate la superficie del dolce con abbondante cacao amaro.
Il dolce è pronto... ma non mangiatelo ancora! Dovete prima riporlo in frigorifero per 4-5 ore e poi potrete servirlo e finalmente mangiarlo.

Consiglio: se lo preparate la sera prima per il giorno dopo è ancora più buono!!!