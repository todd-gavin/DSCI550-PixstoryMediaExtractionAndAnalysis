L'australiano Jai Hindley è la maglia rosa del giro d'Italia 2022. Il corridore del team Bora Hansgrohe ha chiuso la cronometro di Verona al 15° posto, perdendo solo 7" dall'ecuadoregno Richard Carapaz, 11° oggi e ormai definitivamente secondo nella generale a 1'18". Hindley è il primo australiano a trionfare al giro d'Italia, il successo arriva dopo il secondo posto raccolto nel 2020 alle spalle di Tao Geoghegan Hart. Carapaz, invece, non riesce a bissare il successo del 2019. Alle spalle dei due protagonisti di questo giro sale sul podio Mikel Landa, che terzo fu anche nel 2015. Ma il più acclamato nell'arena di Verona è stato Vincenzo Nibali, che al suo ultimo giro ha chiuso in quarta posizione, mantenendola per appena 14" sull'iberico Pello Bilbao. La cronometro finale è andata all'azzurro Matteo Sobrero, bravo a precedere un trio olandese composto da Arensman, Van der Poel e Mollema.