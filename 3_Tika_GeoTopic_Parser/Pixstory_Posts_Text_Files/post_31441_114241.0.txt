I prezzi dei libri rinascimentali, venduti quasi sempre come fogli sciolti, sono difficili da ottenere e in generale sono parziali e inaffidabili. Esiste invece per Venezia una fonte del tutto eccezionale,
il Zornale del libraio Francesco de Madiis, cioè un registro delle vendite quotidiane di 25.000 libri circa, ognuno registrato con il titolo e il prezzo dal maggio 1484 al gennaio 1488.
La registrazione avveniva con la stessa moneta dei cataloghi aldini, inoltre il valore della moneta- ducato non cambiò per molti secoli essendo essa collegata al valore dell’oro, e per questo è possibile fare una comparazione. Per fare una stima attendibile del prezzo bisogna standardizzare il costo in termini di costo per foglio in quanto la carta incideva per più del 50% della spesa complessiva di produzione. Essendo il Zornale di qualche anno precedente dobbiamo presumere che nel periodo di attività aldina i prezzi generali dei libri fossero ancora più bassi rispetto a quanto non risulti in esso. Per avere un'idea generale del costo, esso variava dai 5 ai 10 denari per foglio.
Consultando il Zornale i prezzi dei libri latini risultano più cari rispetto a quelli in volgare, mentre l'unico esempio di testo in greco del Zornale costa 3 - 4 volte di più perché si trattava di un libro importato da un’officina milanese, in quanto all'epoca del Zornale a Venezia non si stampavano ancora testi greci.
Venendo ora ai cataloghi di Aldo per i titoli latini in-folio o in-quarto, il costo per foglio è più alto rispetto al Zornale seppur non eccessivamente in quanto i testi erano venduti anche in altre officine. I testi greci sono invece più esosi in termini di costo, per cui le lamentele coeve hanno una giustificazione.
I più cari di tutti sono proprio gli in-ottavo, i libri portatili sono assai costosi persino in confronto ai titoli in formato grande dello stesso catalogo. La paga mensile di un bibliotecario vaticano era di 10 ducati circa, cifra per cui alla stessa epoca si comprava un cavallo, pertanto il costo di 11 ducati per comprare la collezione aristotelica era una cifra alquanto consistente ed equivalente a un mese passa dello stipendio di un docente universitario