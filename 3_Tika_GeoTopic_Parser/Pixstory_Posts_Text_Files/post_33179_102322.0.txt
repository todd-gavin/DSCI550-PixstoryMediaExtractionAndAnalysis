Giornata di vigilia per la AS Roma, che è sbarcata stamattina a Tirana accolta da moltissimi tifosi locali, prima di fare un sopralluogo sul terreno di gioco. Sono attesi addirittura 50 mila arrivi tra tifosi della Roma (in maggioranza) e del Feyenoord per domani, più del doppio di quanti ne conterrà l'arena Kombetare, e per questo la città è blindata ed è stato predisposto un capillare piano di sicurezza dalla polizia locale per arginare possibili problemi di ordine pubblico. Lato Roma tutti i giocatori sono a disposizione di José Mourinho, compreso Mikhytarian, recentemente infortunato, e Leonardo Spinazzola, rientrato dopo oltre un anno di assenza ma ancora senza i 90' nelle gambe. Capitan Pellegrini, che sogna di alzare il primo trofeo della carriera, ha spiegato: "La cosa più importante di questa stagione è stata la crescita della squadra sotto ogni punto di vista. Questa coppa sarebbe la ciliegina sulla torta al nostro percorso di crescita".