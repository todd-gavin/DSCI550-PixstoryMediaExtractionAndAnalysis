L'affetto dei tifosi, soprattutto nell'ultima partita di campionato in cui l'Atalanta ha giocato contro l'Empoli, ha convinto Gasperini a rimanere a Bergamo. Altrimenti, molto probabilmente, avrebbe cambiato aria dopo tante stagioni tante grandi cose fatte insieme, ma anche dopo un'ultima stagione difficile. "Se sono ancora qui è per il forte legame con la città. Durante l'ultima partita con l'Empoli ho percepito forte la richiesta della gente: 'Rimani a Bergamo'. Questa cosa ha condizionato le scelte, perché io ero veramente pronto a lasciare, se la società avesse voluto", ha detto Gasp a La Gazzetta dello Sport.

"Sono rimasto perché sono convinto che a Bergamo ci siano le condizioni per lavorare bene insieme e per costruire qualcosa che rafforzi ancora di più l'orgoglio di appartenenza", ha detto ancora l'allenatore dell'Atalanta, "Ma l'unione deve essere fondata sui valori, non sui risultati".

E poi un tema su cui Gasperini e la proprietà (sia prima che ora) si sono spesso trovati a dover dibattere negli ultimi anni: "Avere l'ambizione di ripeterci è scontato, io non parlo di traguardo salvezza, ma non possiamo avere la convinzione di essere una big. Noi non siamo un big.
Altrimenti saremo scontenti di un pareggio e tutto si farà difficile. È il momento di capire che cosa siamo capaci di fare, di rimetterci in discussione, partendo da un livello inferiore rispetto alle grandi, perché questo ha detto la classifica".