YesMilano Convention Bureau partecipa con un primo stand al MICE Village (Padiglione 4 - Stand AA19) con l’obiettivo di supportare buyer ed organizzatori che intendono realizzare eventi nel capoluogo lombardo. 
L’altro stand, promosso da YesMilano e Comune di Milano nella parte del turismo leisure della manifestazione, punta sul lancio della "città dei quartieri", con un allestimento dedicato (Padiglione 3 - Stand B23 B29 C22 C28). Saranno nove i quartieri raccontati nello spazio espositivo grazie alle illustrazioni originali realizzate da Sofia Romagnolo, in arte azzurroscuro. Si tratta di: Galleria-Quadrilatero, Brera, Porta Venezia, Navigli, Sarpi-Chinatown, Nolo, City Life, Porta Romana, Isola. Allo stand i visitatori saranno accolti dal personale degli Infopoint turistici.

“La fase complessa in cui viviamo ormai da due anni continua ad avere significative ricadute anche sul settore turistico e sull’indotto da esso generato - spiega Elena Vasco, segretario generale della Camera di commercio di Milano Monza Brianza Lodi - pertanto è fondamentale l’impegno delle Istituzioni nel potenziare ed accelerare le azioni di sistema volte a valorizzare le opportunità che il nostro territorio offre sia per il segmento turistico leisure sia per quello business. La partecipazione di YesMilano Convention Bureau – promosso da Camera di commercio e Comune - alla BIT ha proprio questa valenza, in parte simbolica in questa fase di ripartenza della città, ma soprattutto concreta e focalizzata all’obiettivo di rilanciare Milano come destinazione turistica internazionale”.
All’interno di “Turismo Milano MICE 2022” è prevista la realizzazione di azioni volte a sostenere e rilanciare il settore turistico dell’Area Metropolitana mediante attività di promozione della destinazione, con misure tese a favorire l’internazionalizzazione del sistema turistico e finalizzate alla ripresa dei flussi turistici nell’area di Milano, Monza Brianza e Lodi.