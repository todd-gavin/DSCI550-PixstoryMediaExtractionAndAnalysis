A 35 anni Sebastian Vettel ha deciso che è giunto il momento di appendere il casco al chiodo. Dopo 4 titoli mondiali e 53 vittorie, il tedesco ha annunciato quest'oggi il suo ritiro dalla Formula 1 al termine dell'attuale stagione. Per farlo ha pubblicato un video in bianco e nero, registrato in inglese e in tedesco, sul suo profilo Instagram aperto giusto ieri, nel quale spiega: "La decisione di ritirarmi è stata difficile da prendere per me e ho passato molto tempo a pensarci. Alla fine dell'anno voglio prendermi un po' più di tempo per riflettere su cosa mi concentrerò dopo; mi è molto chiaro che, essendo padre, voglio passare più tempo con la mia famiglia". Vettel è sposato e padre di tre bambini e negli ultimi anni ha evidenziato un interesse sempre maggiore verso le tematiche sociali e ambientali. Tra i temi su cui ha cercato di sensibilizzare l'opinione pubblica anche attraverso l'utilizzo di particolari livree del casco ci sono quelli dell'uguaglianza, sottolineati durante gran premi disputati in nazioni che non brillano per i diritti umani come Turchia e Ungheria, della salvaguardia delle api e  del surriscaldamento terrestre.