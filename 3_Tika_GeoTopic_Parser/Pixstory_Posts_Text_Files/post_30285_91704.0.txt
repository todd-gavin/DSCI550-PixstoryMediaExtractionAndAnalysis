L'autodromo di Imola ha ospitato la prima gara del campionato GT World Challenge, quest'anno particolarmente atteso per il debutto nella categoria di Valentino Rossi.
In riva al Santerno, la 3 Ore è stata vinta dall'Audi R8 LMS dell'equipaggio formato da Vanthoor/Van der Linde/Weerts, autentici dominatori nonostante le tante interruzioni provocate da incidenti in pista. Il podio è completato dalle Mercedes di Juncadella/Marciello/Gounon e di Stolz/Engel/Schothorst.
Non è stato memorabile invece il debutto di Rossi: entrato in gara 14° dopo il turno in partenza di Nico Muller, il Dottore non ha sfigurato in pista, ma ha poi commesso un errore durante le caotiche fasi di cambio pilota avvenute all'inizio dell'ultima ora di gara. Con la Safety Car in pista, quasi tutte le 50 vetture in gara sono rientrate in corsia box, compreso Rossi che ha però mancato la propria piazzola, dovendo così rientrare e percorrere un altro giro. Ceduto il volante a Frédéric Vervisch, il belga ha chiuso 17esimo assoluto e 15esimo di categoria Pro. Tutta esperienza in più per il nove volte iridato della MotoGP, che avrà tempo e modo per rifarsi.