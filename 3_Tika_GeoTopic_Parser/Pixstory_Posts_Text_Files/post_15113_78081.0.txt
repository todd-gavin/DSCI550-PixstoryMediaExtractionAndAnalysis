I giorni della merla sono il 29, il 30 e il 31 gennaio. Nella tradizione contadina sono da sempre considerati i più freddi di tutto l’inverno, anche se negli ultimi anni non è stato così (oggi ad esempio a Milano era una giornata quasi primaverile con temperature decisamente fuori dalle medie stagionali e nelle ore centrali della giornata si sono registrati ben 15 gradi). A prescindere da come sia andata oggi, torniamo a noi e parliamo di merli. La leggenda vuole che questi uccelli nell’antichità fossero bianchi, non con piumaggio nero per i maschi e marrone/grigio nelle le femmine come sismo abituati a vederli oggi. Durante fine gennaio però una merla si rifugiò per tre giorni nel comignolo di un camino per ripararsi da una forte tempesta e ne uscì nera per via della fuliggine . Da lì in poi i merli furono neri. Questa è solo una delle versioni circa l’origine del nome che viene dato a questi tre giorni. Un’altra legenda, pure romantica, narra che una giovane vivesse sulla riva opposta del fiume rispetto al suo amato e che durante l’inverno non riuscisse a vederlo perché la strada era troppo lunga e fredda per mettersi in marcia prima della primavera. La giovane pregò che si ghiacciasse il fiume in modo da poterlo attraversare e ricongiungersi con il suo amore. Tanto pregò che il suo desiderio venne esaudito. E cosa c’entrano i merli? Niente: la giovane si chiamava Merla e da lì il nome a questi giorni.