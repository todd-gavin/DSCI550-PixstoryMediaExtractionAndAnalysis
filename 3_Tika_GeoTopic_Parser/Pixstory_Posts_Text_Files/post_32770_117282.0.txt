L'accordo era nell'aria, oggi è arrivata l'ufficialità. Alex Rins, pilota spagnolo del team Suzuki, correrà la prossima stagione nel team LCR, satellite della Honda, al posto di Alex Marquez che si è già accasato alla Ducati del team Gresini Racing per la prossima stagione. Rins è stato obbligato a lasciare la Suzuki dal fatto che la casa giapponese ha deciso di ritirarsi dalla MotoGP. Il contratto del 26enne di Barcellona sarà per due anni, per lui si tratta di un ritorno alla Honda dove corse in Moto3. Da allora ha collezionato 15 vittorie in carriera (3 in MotoGP) per un totale di 55 (15 in MotoGP) podi. Al suo fianco correrà un pilota giapponese, probabilmente Ai Ogura, che salirà dalla Moto2 e prenderà il posto di Takaaki Nakagami. In questo caso, però, è attesa l'ufficialità.