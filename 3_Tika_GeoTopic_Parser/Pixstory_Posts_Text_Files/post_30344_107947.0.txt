Rafael Nadal ha sciolto le prime riserve riguardo la sua presenza al prossimo torneo di Wimbledon: se il piede glielo consentirà, lo spagnolo prenderà parte al torneo londinese. Il fresco vincitore del Roland Garros ha comunicato la sua decisione in una conferenza stampa tenutasi a Maiorca: "La mia intenzione è provare a giocare Wimbledon. Lunedì andrò a Londra e se viaggio è perché ho intenzione di giocare. Poi vedremo cosa accadrà: sono prudente, ma quello che è successo finora mi dà speranza di poter essere presente. Il trattamento e la settimana di allenamento mi danno fiducia. Le cure mediche al piede fatte dopo Barcellona non erano una soluzione immediata al 100%, ma i cambiamenti si notano: ho strane sensazioni, ma i miei dolori articolari sono diminuiti". Nadal ha poi aggiunto di avere intenzione di partecipare anche all'ultimo Slam stagionale,  l'US Open in programma da fine agosto. Dopo aver vinto in Australia e Francia, lo spagnolo è ancora in corsa per completare il Grande Slam.