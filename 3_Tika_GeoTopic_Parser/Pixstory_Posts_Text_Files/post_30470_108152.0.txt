Matteo Berrettini è a un passo dal bissare il successo al Queen's. Il tennista romano in semifinale ha sconfitto l'olandese Botic Van De Zandshulp con il punteggio di  6-4 6-3 in poco meno di due ore di gioco.  La partita è stata fortemente condizionata dalla pioggia che ha prima ritardato l'inizio e poi costretto a un'interruzione nel corso del sesto game del secondo set. In mezzo, Berrettini è stato protagonista di un'ottima prestazione contro un avversario molto forte sull'erba. Nel primo set ha brekkato una prima volta nel corso di un lunghissimo sesto gioco, poi ha subito il controbreak quando è andato a servire per il set sul 5-3, salvo riuscire subito dopo a strappare nuovamente il servizio all'avversario e chiudere sul 6-4. Nel secondo set, il gioco si interrompe con Berrettini che ha due palle break nel corso del quarto game. L'azzurro ne trasforma una alla ripresa e si invola verso il 6-3 che chiude il match. Per lui è l'ottavo successo consecutivo sull'erba: domani attende in finale il vincitore della partita tra Krajinovic e Cilic.