Il Settebello di pallanuoto ha vinto la semifinale dei Mondiali di Budapest e potrà così difendere il titolo vinto tre anni fa. Nuova grande prestazione dei ragazzi del CT Campagna, che hanno sconfitto 11-10 una coriacea Grecia. Determinante per il successo azzurro il doppio vantaggio scavato nel corso del primo tempo, prima sul 3-1 e poi sul 4-2 che ha chiuso il parziale. La partita è poi rimasta sempre in equilibrio, con gli ellenici che hanno pareggiato sul 6-6 ma senza mai mettere la testa avanti, prima del nuovo allungo dell'Italia negli otto minuti finali con Dolce che segna il 9-6. La Grecia non molla neppure nel finale e si riporta a -1 prima sul 9-8 per gli azzurri e poi sul 10-9, Di Fulvio segna l'undicesima rete e consegna alla Nazionale un nuovo vantaggio di 2, con l'11-10 finale siglato da un rigore dei greci. Per l'Italia sarà la settima finale iridata, con quattro titoli conquistati fino ad ora. L'avversaria di domenica uscirà dalla semifinale tra Spagna e Croazia.