A distanza di quattro anni dall’uscita del primo singolo, ‘Rapper con i guanti’, Pierluigi Gollini è pronto a pubblicare un’altra canzone. Il video di “Champions Dream”, questo il titolo scelto da Gollorius e Vegas Jones, è uscito sul canale YouTube dell’artista di Cinisello Balsamo alle 14:00 di giovedì 23 giugno, mentre il brano è disponibile su tutte le piattaforme di streaming a partire dalla mezzanotte di lunedì 27 giugno.

La traccia è un inno che vuole essere di ispirazione per tutti quei ragazzi che hanno il coraggio di sognare in grande. Gollini e Vegas Jones raccontano nella canzone lo struggle di chi sceglie di inseguire i propri sogni fino a vederli realizzati. Non tanto per i soldi, che sono soltanto una conseguenza dell’impegno profuso, quanto per rendere felice quel bambino che «giocava con la pioggia sotto i lampioni».

Il videoclip si apre con un rigore parato dal giovane Gollini ai tempi del Manchester United, come a ricordare quel momento in cui i suoi sogni si stavano finalmente realizzando. Dopo quel flashback iniziale, il video si sviluppa in un continuo oscillare tra i campetti sgangherati della provincia e la maestosità del Tottenham Hotspur Stadium illuminato. 

Dalla cima dello stadio, da cui si può ammirare tutta Londra, Vegas e Gollo ringraziano loro stessi e la propria tenacia per aver scelto di non abbandonare mai il sogno. Lì, accanto al galletto simbolo degli Spurs, provano ad essere di ispirazione per tutti i ragazzi come loro, senza mai dimenticare da dove provengono.