Nonostante l'imminente trasferimento in Canada, Lorenzo Insigne allontana il suo ritiro dalla Nazionale. Anzi dice proprio che "anche dall'altro capo del mondo resterò a disposizione". "Non credo sia il momento per me di lasciare la Nazionale", ha confermato alla vigilia della partita contro l'Argentina vincitrice della Coppa America.

La Finalissima è una partita che non può che giocarsi anche in ricordo del più grande calciatore della storia, Diego Armando Maradona. Per Insigne, napoletano e capitano del Napoli fino a poco fa, non poteva che essere fatta una domanda su Diego: "Maradona? L'ho tatuato sulla pelle, ha dato tanto a Napoli. Ora voglio alzare questo trofeo, da napoletano ringrazierò sempre Diego".

Infine, la partita con l'Argentina si gioca a Wembley: "Questo stadio evoca grandi ricordi, speriamo di regalare un'altra grande notte ai nostri tifosi".