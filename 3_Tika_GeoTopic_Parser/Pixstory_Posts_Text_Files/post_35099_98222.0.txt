Comitato esecutivo dell'Uefa ci va giù pesante e blocca squadre russe e nazionale (maschile, femmine, giovanili e anche futsal) da qualsiasi Coppa - a partire dalla Champions League - e da tutti i tornei o qualificazioni per Mondiali ed Europei. Questo per “garantire alle prossime competizioni il regolare svolgimento in un ambiente sicuro e protetto per tutti gli interessati".

La decisione era nell’aria. A questo si aggiunge il rigetto della candidatura della Federcalcio russa per ospitare gli Europei 2028 o 2032.

L’esclusione dalla prossima Champions League non è che uno dei primi provvedimenti. La Russia non parteciperà nemmeno al Gruppo 2 della Lega B di Nations League e si classificherà automaticamente quarta nel girone, il che vuol dire retrocessione. Le donne del calcio non prenderanno parte alla fase finale dell’Europeo in Inghilterra - al loro posto il Portogallo - e nemmeno alle qualificazioni per i Mondiali del 2023. Idem i giovani dell’Under 21 per gli Euro 2023.