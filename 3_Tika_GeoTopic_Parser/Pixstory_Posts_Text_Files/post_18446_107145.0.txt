Akeem Omolade Oluwuashegun, ex giocatore di Treviso e Torino, è stato trovato senza vita nella sua auto a Palermo, nel quartiere Ballarò. L'ex calciatore professionista, 39 anni, che giocava tutt'ora ma tra i dilettanti in Prima Categoria, non sarebbe morto in modo violento: a escluderlo sono stati gli inquirenti che non hanno trovate segni evidenti sul corpo della vittima.

Nel 2001 Omolade diventò famoso suo malgrado quando, acquistato dal Treviso (allora in serie B), fu vittima delle contestazioni della tifoseria veneta per il suo colore della pelle. I suoi compagni di squadra, per solidarietà, si erano dipinti tutti il volto di nero.

Nigeriano, era arrivato in Italia a 17 anni. Ha esordito in prima squadra nel 2001 e nella sua carriera ha vestito le maglie di Treviso e Torino come detto, ma anche di Novara, Biellese, Reggiana e Barletta. Dal 2017 si era aggregato con l'Altofonte e, pare, avesse trovato un lavoro in tribunale a Palermo come interprete.