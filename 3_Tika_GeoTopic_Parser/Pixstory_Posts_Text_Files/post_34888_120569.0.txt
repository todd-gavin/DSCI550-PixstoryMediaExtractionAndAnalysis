Nonostante la sconfitta per 2-0 contro il Real Madrid, Massimiliano Allegri è soddisfatto della prestazione dei suoi. "Una buona partita, che conclude un bel lavoro di dieci giorni negli Stati Uniti", ha detto il tecnico bianconero, "Abbiamo affrontato la squadra più forte d’Europa, fin quando è stato possibile giocare lo abbiamo fatto, cercando di gestire i possessi e non buttare via la palla. Questa sera ci sono state tante occasioni da una parte e dall’altra: avremmo dovuto gestire le nostre con un po’ più di pazienza".

Il campionato si avvicina, la prima partita della Juventus sarà contro il Sassuolo. La preparazione dei bianconeri prosegue: "Sono soddisfatto del lavoro dei ragazzi, possiamo ancora crescere tanto, ci sono giocatori che devono rientrare. Adesso ci riposiamo un paio di giorni e poi torniamo sotto con il lavoro, il campionato si avvicina".