Carlos Tevez si ritira dal calcio ufficialmente. Anzi, è come se avesse smesso di giocare nel febbraio del 2021, mese in cui è morto il suo tifoso più grande, suo padre. Lo ha detto lo stesso calciatore argentino quando ormai la sua inattività è arrivata a 12 mesi e tutti si chiedevano se sarebbe tornato a giocare o meno. "Sono in pensione, lo confermo. Ho smesso di giocare perché ho perso il mio più grande tifoso e anche gli stimoli”, ha detto all’emittente del suo paese America TV.

"Questo ultimo anno è stato molto difficile, perché mio padre è morto”, ha ribadito Tevez, “Un giorno mi sono alzato e ho detto a Vanessa (la moglie): 'Non gioco più'. Poi ho chiamato Adrian Ruocco (l’agente) e gli ho detto: 'Senti, non giocherò più. Mi fermo’.”. La decisione è arrivata nonostante, per sua stessa ammissione, gli siano arrivate parecchie offerte: “Da giocatore ho dato tutto quello che avevo. Sono più che sereno”.

Tevez si ritira a 38 anni, dopo una carriera che sarà ricordata per molti anni. Ha iniziato e finito al Boca Junior, ma in mezzo c’è stata una più che eccellente parentesi in Europa con le maglie di West Ham, Manchester United, Manchester City e Juventus. In bianconero ha giocato tra il 2013 e il 2015, giocando anche la prima delle due finali (perse) di Champions League con Allegri in panchina. Lui ha giocato contro il Barcellona nel 2015, nella sconfitta per 3-1.