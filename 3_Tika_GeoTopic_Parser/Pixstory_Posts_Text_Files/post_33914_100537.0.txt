Grazie alla vittoria per 3-1 ai danni del Nottingham Forest, sono stati i giocatori del Manchester United a festeggiare la vittoria della FA Youth Cup 2021/22. In una finale storica per il calcio giovanile britannico, davanti a 67.492 tifosi all'Old Trafford – infranto il precedente record di presenze della competizione di 38.187, che era stato stabilito all'Emirates Stadium nell'andata della semifinale del 2007 tra Arsenal e Man United - si è disputato un match che ha visto un protagonista eccellere su tutti quanti: Alejandro Garnacho, autore di una doppietta decisiva negli ultimi 13 minuti. 

Garnacho, classe 2004 nativo di Madrid ma convocato nella nazionale maggiore dell'Argentina a marzo, ha mantenuto la calma in quella che è, senza alcun dubbio, la partita più importante della sua giovanissima carriera. Il giovane attaccante ha poi esultato in pieno stile Cristiano Ronaldo gridando "SIUUU". 
 
Sugli spalti anche il più grande allenatore della storia dei Red Devils, Sir Alex Ferguson, insieme ad alcuni giocatori della prima squadra come Bruno Fernandes, David de Gea e Harry Maguire.

Per il Manchester United si tratta dell’undicesima vittoria nella competizione giovanile, distanziando di due lunghezze il Chelsea (9), a dimostrazione del fatto che il vivaio dello United sia uno dei più floridi di tutta l’Inghilterra