La moda sempre più nelle trame di Netflix. Dopo la serie dedicata alla storia dello stilista americano Halston, le vicende raccontate in Emily in Paris e The Bold Type e perfino l'influenza di Squid Game e Bridgerton sui trend fashion, dal prossimo 19 aprile gli addict della piattaforma si appassioneranno alle vicende di Abercrombie & Fitch, narrate nel documentario in streaming dal titolo White Hot.

Con il sottotitolo The Rise and Fall of Abercrombie & Fitch, il lungometraggio (non si sa ancora se sarà trasmesso one shot o a puntate) si concentrerà sul periodo d'oro dell'insegna, gli anni a cavallo fra i Novanta e il Duemila, quando il retailer aveva conquistato i mall americani e i suoi capi erano indossati da ragazzi e ragazze super-glamour avvolti in nuvole dell'iconico profumo.