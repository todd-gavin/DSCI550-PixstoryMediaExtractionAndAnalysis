Dep Art Out nasce come la nuova sede espositiva della Dep Art Gallery nella campagna pugliese, tra Ceglie Messapica e Martina Franca. Un progetto innovativo all'interno dei trulli che fa dell'anticovenzionalità la propria caratteristica all'interno del panorama artistico contemporaneo, diversificando l’offerta della galleria milanese. Dep Art Out si pone con uno spirito cosmopolita, pur nel forte legame con la peculiare struttura del trullo, contribuendo allo sviluppo e alla valorizzazione del territorio, e ambendo a diventare un vero punto di riferimento culturale nella Valle d’Itria. La mostra di Pino Deodato – nato a Nao (Vibo Valentia) nel 1950 - espone una serie di opere in terracotta che, oltre a costituire la sua cifra stilistica, assimilabile al realismo magico, sono legate al tema ambientale. Tematica quanto mai attuale e sottolineata dalla predominanza della natura: la campagna circostante ai trulli ridefinisce lo spazio canonico, punto d'incontro tra arte e la tradizionale struttura in pietra. I titoli delle opere di Pino Deodato giocano con le sensazioni che questo luogo risveglia: così, “Offertorio” e “Profumi” si legano agli aromi floreali del territorio murgiano, mentre “Il giardino segreto” è un’allegoria della campagna di Ceglie Messapica, con i suoi colori, dai toni verdi e ambrati, la sua terra, la sua unicità. Le opere di Alberto Biasi sono state le prime, a gennaio 2022, allestite all’interno del trullo: vero inizio della sperimentazione in un luogo che fuorisce dall'ordinario. Attraverso contenuti multimediali sul canale YouTube di Dep Art Gallery è possibile rivedere le opere selezionate, allestite per la prima esposizione della Dep Art Out.
Il progetto Dep Art Out è in costante evoluzione, dal proseguimento dei lavori di restauro dei trulli ai contenuti digitali realizzati sulle pagine social dalla Dep Art Gallery. In attesa di vivere appieno l’esperienza, la strategia di comunicazione ha creato una pagina Instagram (@depart_out), dove sono disponibili contenuti inediti e appositamente realizzati. Il periodo estivo costituirà una nuova sfida: saranno portati altri artisti a interagine con lo spazio, si realizzeranno mostre, sarà ampliata la programmazione, ma soprattutto si apriranno le porte agli ospiti, che potranno così vivere questo luogo in prima persona a 360 gradi.