Matteo Berrettini non esclude del tutto un rientro al Roland Garros, come paventato nei giorni passati, ma ha anche spiegato di essere pronto anche ad aspettare fino a Wimbledon (luglio), nel caso in cui ce ne fosse bisogno. Dopo i numerosi infortuni degli ultimi mesi, tra addominali e mano, il numero uno del tennis azzurro vuole essere certo di rientrare solamente quando sarà al top della forma, anche se questo vorrà dire saltare tutta la stagione su terra rossa. Oltre a Montecarlo, infatti, il numero 6 del mondo non sarà al via dei tornei di masters 1000 di Madrid e Roma. I prossimi obiettivi papabili diventano, dunque, Wimbledon (dov'è vice-campione in carica) e Coppa Davis.