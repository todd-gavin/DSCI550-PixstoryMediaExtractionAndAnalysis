Con un doppio 6-2 il russo Andrey Rublev supera Fabio Fognini e si qualifica per la finale del torneo ATP 250 di Belgrado, dove affronterà il numero 1 del mondo Novak Djokovic. Il serbo padrone di casa ha superato in tre set il russo Karen Khachanov, venendo fuori alla distanza e spuntandola per 4-6 6-1 6-2. Nel torneo ATP 500 di Barcellona, invece, entrambe le semifinali, iniziate in forte ritardo a causa del maltempo, sono state sospese sul 2-2 nel primo set, sia tra Carreno-Busta e Schwartzman, sia tra Alcaraz e De Minaur. Se non si riuscirà a riprendere nella serata, entrambi i match saranno completati domattina.