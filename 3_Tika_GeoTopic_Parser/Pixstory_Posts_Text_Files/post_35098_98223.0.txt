La Salernitana va vicino all’impresa contro l’Atalanta e sfiora il quarto successo di fila in un finale di campionato incredibile in zona salvezza. Gli uomini di Davide Nicola sono rimasti in vantaggio fino a pochi minuti dal termine grazie a un gol di Ederson, ma all’88’ una rete di Pasalic riporta il risultato in pareggio.

La classifica ora vede la Salernitana al terzultimo posto a -2 punti dal Cagliari quartultimo, ma con una gara da recuperare contro il Venezia penultimo.

Nel posticipo della quartultima giornata di campionato il pareggio alla fine è il risultato giusto. Da una parte gli uomini di Nicola hanno il merito di essere andati in vantaggio al 27’ del primo tempo grazie a uno schema perfetto concluso con la sponda di Djuric per Ederson che da due passi batte Musso. Hanno però anche il merito di chiudere qualunque spazio all’Atalanta che ci prova, ma non riesce proprio a trovare il pareggio.

Nel secondo tempo iniziano i cambi, tanti. E proprio dalla panchina entra in campo Pasalic, l’uomo che a pochi minuti dal triplice fischio infrange i sogni della Salernitana. Un lampo improvviso di Malinovskyi che pesca in area Pasalic che, a tu per tu con Sepe, riesce a trovare il gol del pareggio.

L’Atalanta ora è a -3 punti dalle romane, la Salernitana invece, se dovesse vincere col Venezia nel recupero di mercoledì sera, si ritroverebbe sopra il Cagliari raggiungendo così il quartultimo posto.