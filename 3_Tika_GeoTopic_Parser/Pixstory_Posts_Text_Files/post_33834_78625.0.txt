Resta ancora da decifrare il futuro di Ousmane Dembélé. Nella serata di ieri, il talento francese è stato ad un passo dall’addio definitivo al Barcellona, salvo poi rifiutare l’offerta del Tottenham. Gli Spurs di Antonio Conte avevano provato a piazzare il colpo nelle ultime ore del mercato, viste le uscite di Giovani Lo Celso e Bryan Gil. 

L’esterno blaugrana non ha trovato convincente il progetto tecnico dei londinesi e ha preferito rimanere in Spagna, scatenando l’ira del presidente Joan Laporta e dell’allenatore Xavi. La dirigenza catalana si è detta infastidita dall’atteggiamento del calciatore e ha intenzione di prendere seri provvedimenti: è possibile, infatti, che da qui al resto della stagione Dembélé non metta più piede in campo venendo, di fatto, messo fuori rosa.

Addirittura, stando a quanto riportato da AS, al vaglio dei vertici del Barcellona ci sarebbero due sole opzioni: il licenziamento o la possibilità di perderlo a zero tra cinque mesi. Nessuna apertura al rinnovo è arrivata infatti dall’entourage del calciatore, che ieri sera ha rifiutato una proposta di prolungamento da 14 milioni di euro. 

A detta dello stesso Joan Laporta il francese avrebbe trovato già l’accordo con un club di Premier League per la prossima stagione. 
Forse, il Chelsea: secondo alcuni media nazionali, i Blues avrebbero seguito da vicino la vicenda relativa al possibile trasferimento di Dembélé. 

Ciò che è certo, in casa Barcellona, è l’arrivo di Aubameyang: l’attaccante ha già firmato il contratto e sostenuto le visite mediche di rito terminando così la sua avventura con l’Arsenal.