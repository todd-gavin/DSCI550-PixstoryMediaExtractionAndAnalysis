Quasi un anno fa ha avuto un incidente che poteva stroncargli la carriera. Passato quel bruttissimo momento, oggi Tiger Woods è stato inserito nella World Golf Hall of Fame. Un risultato che lo mette tra i migliori golfisti di tutti i tempi. "Questo è un traguardo importante della mia carriera e ci ho messo 26 anni per raggiungerlo, un periodo lungo. Avrei voluto che mio padre fosse stato qui a vedermi perché è lui che mi ha fatto iniziare a giocare, ma mia madre ci sarà", ha detto Woods in una intervista a Golf Digest in cui ha ringraziato più volte la sua famiglia per i traguardi raggiunti.

Tiger Woods ha raccontato di tutti i sacrifici della sua famiglia, delle ore in macchina per raggiungere i tornei con sveglie all'alba senza che nessuno si fosse mai lamentato. "È mia madre che mi ha portato a tutti i nostri tornei giovanili nel sud della California: ci alzavamo e andavamo a giocare il campionato peewee, poi un torneo per minorenni a Riverside. A volte stavamo in auto un'ora, un'ora e mezza, bloccati sulla 91 senza che lei si lamentasse mai. Teneva il punteggio e spiegava com'era andata a mio papà quando tornavamo a casa. Per questo per me è così speciale".

Il golfista è entrato nella Hall of Fame nonostante sia ancora in attività. Per il momento non ha ancora pensato al ritiro. "Mi piacerebbe vederla la Hall prima di entrarci ed è qui che viene fuori il nerd del golf che è in me: mi piace far parte della storia, perciò vedere come si è sviluppato il nostro sport e fare parte di questa storia per me è davvero speciale".