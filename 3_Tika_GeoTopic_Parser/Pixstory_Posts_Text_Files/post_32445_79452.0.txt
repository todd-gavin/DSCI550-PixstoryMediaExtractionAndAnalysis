Il campione olimpico dei 100 metri, Marcell Jacobs, è tornato in gara ieri sera a sei mesi dal doppio oro olimpico di Tokyo, vincendo i 60 metri piani del meeting Istaf alla Marcedes-Benz Arena di Berlino, tappa Silver del World Indoor Tour. E il suo tempo è di quelli che fanno presagire tante belle cose: 6”51, a soli 4/100 dal proprio record italiano firmato nel marzo scorso agli Europei di Torun. Un anno fa, nello stesso meeting, Jacobs debuttò con un 6”55, allora primato personale (e prima, in batteria, aveva fatto 6”56). Quest'anno l'azzurro va decisamente meglio, confermando un salto di qualità. Gli altri finiscono lontani: secondo l’ivoriano Arthur Cissé in 6”60, terzo il francese Jimmy Vicaut con 6”61. Jacobs tornerà in pista venerdì prossimo al meeting polacco di Lodz.