Non c'è due senza tre: Marta Bastianelli ha vinto la Omloop van het Hageland (Belgio), una corsa che l'aveva già vista trionfare due volte in carriera, nel 2016 e nel 2019. Tre primi posti come quelli già ottenuti da inizio anno con i primi due arrivati in Spagna con l'UAE Team ADQ.

Nella corsa belga, che si estende su un tracciato di 128,2 chilometri, la ciclista laziale ha vinto grazie a una gara in cui ha avuto molta lucidità ed esperienza. La fuga decisiva ha avuto luogo negli ultimi chilometri prima del traguardo dopo che Bastianelli aveva schivato diversi attacchi e contrattacchi. Alla fine è lei a trionfare in 3h24'47", seguita da Emma Norsgaard (Movistar) e Floortje Mackaij (Team DSM). Quarta l'italiana Elena Cecchini (Team SD Worx).