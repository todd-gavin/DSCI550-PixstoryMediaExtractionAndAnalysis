È stata una pole position spaziale, quella ottenuta da Charles Leclerc al termine delle qualifiche del GP Azerbaijan 2022. Anche sulla difficile pista di Baku il monegasco si conferma fortissimo in Q3 centrando la sesta partenza al palo della stagione, la quindicesima in carriera. Un risultato che costituisce un’ottima base di partenza in vista della gara di domani. Decisivo sarà ovviamente il passo, un’incognita considerando le poche prove effettuate sia dalla rossa che dai rivali Red Bull. “Sono entusiasta per domani – ha spiegato Leclerc subito dopo la bandiera a scacchi – anche se penso che ci saranno situazioni cruciali da gestire come il consumo gomme. A Barcellona e Monte Carlo stavamo andando bene e sicuramente siamo cresciuti a livello di passo gara da quando abbiamo portato in pista gli aggiornamenti. Sarà interessante, specie se riusciremo a confermarci anche qui”.

Foto: Instagram scuderiaferrari