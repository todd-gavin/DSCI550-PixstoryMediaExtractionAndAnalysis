A causa del fallimento di tre stagioni delle piogge consecutive, quattro paesi del Corno d'Africa stanno vivendo una delle peggiori siccità degli ultimi decenni. Complessivamente, in Gibuti, Etiopia, Kenya e Somalia, 10 milioni di bambini hanno bisogno di un aiuto salvavita immediato. La siccità sta facendo aumentare la malnutrizione dei bambini e delle loro famiglie ad un ritmo allarmante. 1,7 milioni di bambini sono gravemente malnutriti in tutta la subregione. In Etiopia, i tassi di ammissione per il trattamento della malnutrizione acuta grave per i bambini sotto i 5 anni, nelle zone colpite dalla siccità, a febbraio 2022 erano più alti del 15% rispetto a febbraio 2021.
Al termine di una missione di quattro giorni in Etiopia, il direttore generale Catherine Russell ha esortato la comunità internazionale ad aumentare il supporto per evitare una catastrofe dovuta alla siccità in Etiopia e nel resto d'Africa.
"L'impatto della siccità in Etiopia è devastante, nella regione dei Somali, una delle zone più colpite dalla siccità nel paese, ho incontrato bambini e famiglie che hanno letteralmente perso tutto. Il loro bestiame è morto e, di conseguenza, non hanno alcuna fonte di reddito. Non possono nutrire i loro figli e sono in viaggio alla ricerca di cibo e acqua. Dobbiamo raggiungere queste famiglie ora, prima che sia troppo tardi. Non stiamo solo affrontando una crisi di malnutrizione: la mancanza di acqua pulita sta anche aggravando ulteriormente la situazione di bambini e donne", ha dichiarato Russell. "I bambini sono costretti a bere acqua contaminata, e questo li espone al rischio di colera e altre malattie letali. Nella regione dei Somali, abbiamo ricevuto segnalazioni di oltre 1.000 casi di morbillo, con 16 morti confermate".
Ma non sono solo la malnutrizione e le malattie a minacciare la vita dei bambini. Più di 600.000 bambini nelle regioni colpite dalla siccità hanno abbandonato la scuola a causa della siccità. Le scuole sono state chiuse per mancanza d'acqua, e molti bambini abbandonano la scuola perché devono percorrere lunghe distanze in cerca di cibo e acqua o per badare ad altri bambini mentre coloro che si prendono cura di loro cercano di trovare acqua per le loro famiglie e il loro bestiame.