L'attacco dell’Atalantaa, ormai da svariate settimane, è in piena emergenza. Come d'abitudine, Gasperini sta convocando alcuni giovani della Primavera per allungare la rosa. Tra questi, figura Moustapha Cissé, l'undicesimo elemento portato in prima squadra dal tecnico dell'Atalanta in questa stagione.
L'attaccante classe 2003 è arrivato a Bergamo solamente a fine gennaio: prima di entrare nel settore giovanile dei bergamaschi, infatti, Cissé era la punta dei 'Rinascita Refugees', squadra della seconda categoria leccese, composta da soli richiedenti asilo. Sin dal suo esordio con la Primavera dell'Atalanta, il guineano ha subito fatto intravedere grandi cose realizzando 3 gol in 4 partite, sotto la guida del tecnico Brambilla.
A Bologna la grande chance, nel palcoscenico più importante, quello della Serie A. Debutto assoluto nel massimo campionato all’82’, entrando al posto di Muriel. Nessun problema: subito una rete di fondamentale importanza per la Dea.