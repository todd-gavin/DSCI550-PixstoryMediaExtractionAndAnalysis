L’UNICEF ha annunciato risultati da record negli acquisti e nelle forniture per il 2021. Il valore totale delle forniture e dei servizi acquistati dall'UNICEF ha superato i 7,1 miliardi di dollari, con un aumento del 61% rispetto al 2020.

La maggior parte di questo incremento deriva dal ruolo dell’UNICEF nella risposta globale alla pandemia da COVID-19, essendo uno dei partner chiave di distribuzione di vaccini per COVAX1. L’UNICEF ha gestito la distribuzione di oltre 884 milioni di dosi di vaccino in 110 paesi per COVAX e altre iniziative. Oltre che per il COVID-19, l’UNICEF ha fornito 2,3 miliardi di dosi di vaccini di routine per proteggere i bambini da diarrea, morbillo, polmonite, polio, tetano, tubercolosi e altre malattie potenzialmente letali, ma prevenibili. In totale, nel 2021 sono state distribuite circa 3,2 miliardi di dosi di vaccino (sia di routine sia contro il COVID-19).

In qualità di maggiore acquirente di vaccini al mondo, l'organizzazione si è trovata in una posizione unica per assumere un ruolo urgente nella risposta alla pandemia da COVID-19, gestendo enormi volumi di vaccini donati, oltre a procurare e spedire grandi quantità di aiuti, tra cui vaccini, siringhe, test diagnostici, prodotti terapeutici e dispositivi di protezione individuale (DPI). L'UNICEF ha consegnato 12,4 milioni di test diagnostici per il COVID-19, 434,1 milioni di DPI, 17,3 milioni di unità del farmaco terapeutico desametasone e 21.000 concentratori di ossigeno. Sono state spedite 52.800 unità di attrezzature per la catena del freddo, con un aumento del 92% rispetto all'anno precedente.

Le complesse operazioni di approvvigionamento dell'UNICEF hanno mantenuto ininterrotto il sostegno ai programmi per i bambini e le comunità vulnerabili in tutto il mondo. La risposta alla pandemia da COVID-19 e alle emergenze umanitarie in paesi come l'Afghanistan, l'Etiopia, Haiti e lo Yemen è continuata nonostante le interruzioni della catena di approvvigionamento globale, la carenza di container, gli ingorghi portuali e l'aumento dei costi di trasporto, che è stato necessario superare per garantire l'arrivo di vaccini, farmaci e altri prodotti essenziali salvavita.