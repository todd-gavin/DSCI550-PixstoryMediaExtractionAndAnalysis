Il contratto di Juan Cuadrado scadrà a fine giugno ma, a differenza di altri giocatori, lui non ha dubbi sul fatto di voler rimanere alla Juventus e di rinnovare. Lo ha detto in una intervista esclusiva a Dazn in cui ha parlato anche di Vlaovich e di altri argomenti non legati strettamente al calcio giocato.

"Io sono molto tranquillo", ha detto il colombiano classe 1988 parlando del rinnovo del contratto, " sta alla società... Stiamo lavorando, stiamo parlando, che sia adesso o dopo sono tranquillo. Spero di continuare qui perché a Torino sto benissimo e la Juventus è la mia famiglia". Il suo rapporto con la società bianconera ormai va avanti da sette anni in cui ha disputato quasi 200 partite ufficiali segnando 19 gol, molti dei quali però memorabili come quello nel recupero di derby del 2015 che era valsa la vittoria e l'inizio di un'incredibile rimonta terminata con lo scudetto, o il cross decisivo in Coppa Italia a Firenze con cui i viola si sono fatti autogol. "Sono contento di certi episodi, come quando sono entrato con la Fiorentina. Il gol che porta il risultato è un'emozione bellissima. Mancavano 15 minuti, stavo aspettando di entrare, sentivo che potevo aiutare la squadra".

Cuadrado ha parlato anche di Vlaovich: "Dusan è arrivato adesso ed è un giocatore che ci dà tanto, combatte e ci aiuta a far salire la squadra. E' forte e gioca la palla bene, è un giocatore adatto per la Juventus e può migliorare ancora tantissimo". Infine... la danza: "Ce l'ho nel sangue, anche a casa ballo coi figli. C'è in quasi tutti i sudamericani. Cerco di trasmetterla anche ai compagni quando dobbiamo esultare".