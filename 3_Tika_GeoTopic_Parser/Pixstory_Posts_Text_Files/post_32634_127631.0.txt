Non smette di sorprendere la nazionale azzurra di sport acquatici che anche oggi aggiunge tre ori al bottino della rassegna continentale di Roma 2022 e consolida un primato nel medagliere gi√† difficilmente eguagliabile da chiunque. In appena 4 giorni di gara con 14 ori, 13 argento e 7 bronzi, per un totale di 34 medaglie. I titoli di oggi sono arrivati dalla romana Simona Quadarella, che ha dominato i 1.500 stile libero conquistando il settimo alloro europeo, il terzo consecutivo sulla distanza (mai nessuna come lei), da Giorgio Minisini, al quarto titolo su quattro gare nel nuoto artistico, il secondo in coppia con Lucrezia Ruggiero, e dalla giovanissima nazionale di tuffi che ha vinto la prova a squadre con Sargent, Di Maria, Timbretti e Pellacani, di 2,5 punti sull'Ucraina e di quasi 18 sulla Gran Bretagna. Altre medaglie le portano a casa la nazionale di artistico nel libero a squadre, argento, il duo tecnico Cerruti-Ferro, bronzo, Martina Carraro nei 200 rana e Thomas Ceccon nei 50 dorso, entrambi d'argento. Bronzo, infine, per Martina Caramignoli nei 1500 della Quadarella. Si fermano ai piedi del podio la 4x100 stile maschile e femminile e Marco De Tullio, quarto nei 200 stile libero del giovanissimo Popovici, che in 1'42"97 firma il terzo tempo di sempre sulla distanza dietro a Biedermann e Phelps.