Max Verstappen ha fatto segnare il miglior tempo nelle qualifiche del GP Belgio, ma domani in pole position partirà Carlos Sainz. Il risultato della sessione disputata oggi a Spa è stato condizionato dalle tante penalizzazioni per sostituzione della power unit che hanno retrocesso in fondo alla griglia numerosi piloti, tra cui appunto Verstappen e Charles Leclerc. Accanto a Sainz, in prima fila partirà Sergio Perez, mentre la seconda fila sarà nobilitata dai nove titoli iridati della coppia formata da Fernando Alonso e Lewis Hamilton. Terza fila per George Russell e per il sorprendente Alex Albon su Williams, mentre i due rivali per il titolo partiranno 15° e 16°.