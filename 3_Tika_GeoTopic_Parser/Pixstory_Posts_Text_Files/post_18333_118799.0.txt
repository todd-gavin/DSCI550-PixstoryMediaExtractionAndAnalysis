Prima finale e primo torneo del circuito Atp vinto da Lorenzo Musetti. Una vittoria non banale visto che è arrivata contro un tennista sì più giovane di lui ma che di finale prima di oggi ne aveva già giocate nove e le aveva vinte tutte. Musetti è riuscito ugualmente a battere il talentuosissimo Carlos Alcaraz giocando un tennis vario, veloce e divertente. Un match di 2 ore e 47 minuti terminato con il risultato di 6-4 6-7 6-4.

La vittoria del torneo Atp 500 di Amburgo fa fare a Musetti un salto non da poco in in classifica Atp: da lunedì sarà il numero 31 al mondo, il suo best ranking. Il suo avversario, giusto per ribadire l'impresa, entrerà invece in Top 5.

La forza di Musetti si è vista quando, sul 5-5 nel secondo set, ha sprecato 5 match point fino al tie break, perso. Non si è però abbattuto e nel terzo set, quello decisivo, è tornato a giocare meglio di Alcaraz con variazioni continue, palle corte e soluzioni estrose. Il tennista di Carrara non ha perso la calma, non semplice dopo aver quasi buttato la vittoria nel secondo set che sembrava aver lanciato lo spagnolo verso una vittoria ampiamente pronosticata prima che cominciasse il match. Ma lo sport, si sa, regala emozioni non calcolabili.

Il terzo set, nonostante il risultato finale, non è partito nel migliore dei modi per l'italiano. Alcaraz è riuscito a fare suoi i game di battuta, Musetti ha fatto il doppio della fatica. Fino a quando è arrivato il break e l'affondo finale.

Al termine della premiazione Musetti è ancora troppo emozionato: "Non è facile parlare dopo una finale come questa. Mi congratulo con Carlos che è un giocatore incredibile. I miei stessi sacrifici sono ispirati da lui. Ringrazio il mio team, in particolare il mio allenatore Simone Tartarini: sono riuscito a farlo piangere. Ringrazio i miei genitori che purtroppo non sono qui ma hanno seguito la gara in tv e avranno pianto sicuramente anche loro. Voglio ringraziare anche mia nonna, ho un grande rapporto con lei e voglio dedicarle questo torneo”.