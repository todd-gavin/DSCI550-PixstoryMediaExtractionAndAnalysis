Gli attacchi alle strutture idriche e igienico sanitarie e agli operatori nei conflitti di tutto il mondo continuano a mettere a rischio la vita di milioni di bambini e a negare ai bambini e alle famiglie l'accesso a servizi idrici e igienico-sanitari fondamentali. Secondo l’UNICEF, nei conflitti, l'acqua non sicura può essere mortale quanto i proiettili. In media, i bambini sotto i 15 anni che vivono in un conflitto hanno una probabilità quasi tre volte maggiore di morire per malattie legate all'acqua non sicura e ai servizi igienici che per la violenza diretta. Per i bambini più piccoli, la situazione è peggiore: i bambini sotto i 5 anni hanno una probabilità 20 volte maggiore di morire per malattie legate all'acqua non sicura e ai servizi igienici che per la violenza diretta. Gli attacchi ai sistemi idrici hanno un impatto diretto sui bambini. Quando il flusso di acqua pulita si interrompe, i bambini sono costretti a dipendere da acqua non sicura, esponendoli al rischio di malattie. Nei conflitti, attacchi deliberati e indiscriminati distruggono le infrastrutture idriche, feriscono il personale e tagliano l'energia che fa funzionare i sistemi idrici. In 9 paesi (Repubblica Centrafricana, Iraq, Libia, Palestina, Pakistan, Sudan, Siria, Ucraina e Yemen) analizzati a maggio 2021 nel rapporto UNICEF “Water Under Fire” si stimava che quasi 48 milioni di persone, fra cui bambini, avessero bisogno di acqua sicura e servizi igienico-sanitari. L'Ucraina orientale aveva già registrato 380 attacchi alle infrastrutture idriche dal 2017 fino a maggio 2021. 