"Ognuno si deve assumere le proprie responsabilità e in continuità con quanto già fatto nei giorni scorsi, la Figc si è adoperata tempestivamente per consentire a bambine e bambini ucraini di giocare nel nostro Paese, assumendosi direttamente tutti i costi. Sono convinto che non ci possa essere vera accoglienza, infatti, se non si permette loro anche di praticare sport". Parole del presidente della Figc Gabriele Gravina che ha annunciato l'iniziativa concreta con cui la Federazione vuol aiutare i ragazzi fuggiti dalla guerra in Ucraina. "Di fronte a quanto sta accadendo non si può rimanere inerti", e così la Figc darà loro la possibilità di essere tesserati in ambito dilettantistico e di Settore Giovanile e Scolastico, fino alla fine di questa stagione sportiva. La Figc si farà inoltre carico degli oneri previsti per il tesseramento stesso e per la copertura assicurativa.