È online da ora il video di “CAMERA 209” (Epic/Sony Music), il nuovo brano di ALESSANDRA AMOROSO in collaborazione con i DB Boulevard, da pochi giorni in radio e disponibile su tutte le piattaforme digitali. Nato da un’idea della stessa Alessandra, il video è diretto da Amedeo Zancanella, in arte Sansdieu, ed è stato girato a Formentera. Ritrovarsi, riscoprire quella sana leggerezza e quella spensieratezza, che non significano superficialità, ma che consentono di vivere al massimo ogni istante della vita e goderne fino in fondo: questo è il messaggio contenuto in questo brano, scritto da Davide Petrella e prodotto da Zef.

“Camera 209”, canzone up-tempo dal gusto dance, è il racconto di una notte spensierata ma al tempo stesso un inno all’indipendenza e alla capacità di liberarsi da quegli schemi mentali che ci impediscono di vivere a pieno ogni momento, fregandosene dei giudizi altrui.

 

Cresce l’attesa per “TUTTO ACCADE a San Siro”, il primo concerto di Alessandra Amoroso allo Stadio G. Meazza di Milano. L’evento, previsto per il 13 luglio, segna un importante traguardo nella carriera dell’artista che sarà la seconda donna italiana a conquistare uno dei palchi più ambiti della musica pop e rock italiana e internazionale.

La dimensione del live ha avuto un ruolo fondamentale nel percorso di Alessandra che con concerti sempre all’avanguardia e innovativi, ogni volta è stata capace di stupire ed emozionare. “TUTTO ACCADE a San Siro” non fa eccezione e si preannuncia come uno show totale per vivere insieme al suo pubblico (big family) un’esperienza travolgente e indimenticabile.