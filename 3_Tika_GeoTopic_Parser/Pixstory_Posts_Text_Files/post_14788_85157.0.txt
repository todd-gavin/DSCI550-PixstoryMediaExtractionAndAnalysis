Niguarda si conferma nel podio italiano dei migliori ospedali nella classifica “World's Best Hospitals 2022” stilata dalla rivista Newsweek, che prende in esame 2.200 strutture in 27 nazioni del mondo. A guidare la classifica tre ospedali americani con al vertice la Mayo Clinic di Rochester. Niguarda è al 50esimo posto nel ranking mondiale, secondo tra le strutture nazionali, dopo il Policlinico Gemelli di Roma e primo centro tra quelli di Regione Lombardia. 

“Siamo particolarmente fieri e orgogliosi di questo riconoscimento internazionale, che testimonia il grande lavoro dei nostri professionisti nella cura e nella ricerca scientifica” – commenta il Direttore Generale, Marco Bosio-. Insieme alla classifica generale, il Newsweek ha stilato anche la lista dei migliori ospedali al mondo in base ad alcune specialità cliniche. Niguarda si piazza al 37esimo posto per la Gastroenterologia, al 53esimo per l’Oncologia, all’80esimo per la Neurochirurgia, al 91esimo per la Cardiologia e al 96esimo per la Neurologia.

“Il Sistema Sanitario lombardo si conferma un fiore all’occhiello della sanità italiana e, con questo riconoscimento, anche della sanità mondiale. –  sottolinea il Presidente di Regione Lombardia, Attilio Fontana – “Complimenti a tutti i 5000 operatori del Niguarda di Milano, primo ospedale della Regione in questa classifica, che da più di ottant’anni continua ad essere un importante riferimento per la salute dei nostri cittadini”.