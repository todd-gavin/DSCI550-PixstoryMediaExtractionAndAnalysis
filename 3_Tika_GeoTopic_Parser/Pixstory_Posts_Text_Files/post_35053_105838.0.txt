Mutaz Essa Barshim ha rinunciato alla partecipazione al Golden Gala di Roma, quindi non ci sarà alcuna sfida con l'amico Gianmarco Tamberi con cui ha condiviso l'oro alle Olimpiadi di Tokyo nel salto in alto. Il qatariota ha dato forfait ed è un peccato perché non solo sarebbe stato un remake della sfida olimpica, ma anche una sorta di rivincita di Doha (davanti al pubblico di Barshim) dove lo scorso mese si sono riaffrontati per la prima volta, con Tamberi uscito sconfitto con una brutta prestazione.

Roma sarebbe stato il palcoscenico giusto per rivedere entrambi all'opera. Soprattutto dopo che Tamberi, che non aveva iniziato al meglio il proprio anno, si è ripreso superando l'asticella di 2,30 m a Ostrava.

Tamberi è il favorito del Golden Gala in programma il 9 luglio. A sfidarlo ci saranno finalisti delle Olimpiadi di Tokyo Brandon Starc e JuVaughn Harrison, ma anche l'ucraino Andrij Protsenko, che vanta un personale di 2,40 metri anche se ottenuto ormai otto anni fa. Presente anche un altro italiano, Marco Fassinotti.