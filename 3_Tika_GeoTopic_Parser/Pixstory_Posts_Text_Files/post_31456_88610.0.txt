La festa degli alberi nelle scuole sbarca in diversi istituti della Lombardia tra Milano, Brescia e Como grazie all’iniziativa di Donne Impresa Coldiretti, Campagna Amica e Terranostra in collaborazione con Fondazione Univerde. L’appuntamento è oggi, a partire dalle ore 9.30. Nel capoluogo lombardo saranno coinvolti gli alunni dell’Istituto Limonta Donzelli in via Benaco 9. In provincia di Brescia l’iniziativa si svolgerà alle ore 10 presso la scuola primaria Rita Levi Montalcini a Mazzano, in via Conti Emili 41, alla presenza di Massimo Albano, direttore di Coldiretti Brescia; Tiziana Porteri, presidente di Terranostra Brescia; Fabio Zotti, sindaco di Mazzano; Alberto Tiraboschi vicesindaco e assessore all’ecologia di Mazzano; Nada Forbici, presidente di Assofloro. Infine, in provincia di Como doppio appuntamento a Valmadrera a partire dalle ore 11, nella scuola primaria Leopardi e nella scuola secondaria di primo grado dell'Istituto comprensivo statale. Per l’occasione nei cortili degli istituti saranno messi a dimora nuovi alberi donati dai florovivaisti della consulta florovivaistica Coldiretti. I tutor del verde Coldiretti illustreranno ai ragazzi le caratteristiche delle piante e la loro importanza per la nostra salute, l’ambiente e il paesaggio. Dedicata quest’anno alla salute dei polmoni verdi d’Italia, la festa degli alberi nelle scuole è giunta alla sua 22° edizione: pensata quale importante occasione per stimolare una sana coscienza ecologica e la valorizzazione dei nostri patrimoni naturali, è stata istituita nell’anno 2000 dal Ministero delle Politiche Agricole, Alimentari e Forestali e dal Ministero della Pubblica Istruzione, nelle giornate del 4 ottobre (Giorno di San Francesco, Patrono d’Italia, dei cultori dell’ecologia e protettore degli animali) e del 21 marzo (Giorno di San Benedetto, Patrono d’Europa).