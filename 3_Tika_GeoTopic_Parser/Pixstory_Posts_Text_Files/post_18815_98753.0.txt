Dopo 31 anni dall'ultima volta, il prossimo 25 maggio la Roma tornerà a giocare una finale di una Coppa europea. La Conference League è l'ultima nata in casa Uefa, la terza per ordine di importanza dopo Champions League ed Europa League, ma intanto la Roma c'è, è lì a un passo dal sollevare la prima. Se la giocherà contro il Feyenoord, squadra olandese che ha eliminato il Glasgow Rangers in semifinale.

La Roma invece ha eliminato il Leicester dopo il pareggio per 1-1 dell'andata. Il ritorno ha visto i giallorossi trionfare per 1-0 con un gol di Abraham all'11' del primo tempo. Un gol di testa su calcio d'angolo, il secondo di seguito battuto da una Roma partita all'attacco. La partita è stata equilibrata, solo nella ripresa gli inglesi hanno tenuto di più il possesso di palla, ma senza creare grosse occasioni da gol.

Alla fine il gol di Abraham permette alla Roma di andare in finale. Soddisfatto Mourinho che non ha mai nascosto il suo tenerci a questa competizione. Lui che in passato ha già vinto due Champions League e due Europa League. Potrebbe diventare il primo a vincere tutte e tre le competizioni.