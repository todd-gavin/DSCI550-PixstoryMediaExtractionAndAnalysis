Quattro stagioni consecutive di mancate piogge hanno provocato una grave siccità nelle regioni etiopi di Afar, di Oromia, delle Nazioni, Nazionalità e Popoli del Sud (SNNPR) e dei Somali. I pozzi d'acqua si sono prosciugati e milioni di capi di bestiame sono morti, provocando sfollamenti di massa.

"L'impatto della siccità sui bambini è devastante", ha dichiarato Manuel Fontaine, direttore delle operazioni di emergenza dell'UNICEF. "Solo nella regione dei Somali, oltre 900.000 persone sono state sfollate. Siccità non significa solo mancanza d'acqua. Significa che i bambini soffrono la fame e la sete ogni giorno. Sono costretti a camminare per chilometri alla ricerca di cibo e acqua e spesso devono bere da fonti d'acqua contaminate. Questo porta alla malnutrizione e ad altre malattie mortali prevenibili come la diarrea".

I tassi di malnutrizione stanno aumentando in modo allarmante a causa della siccità. Nelle quattro regioni colpite dalla siccità, si stima che 600.000 bambini avranno bisogno di cure per la malnutrizione acuta grave entro la fine dell'anno. Nella regione dei Somali, nel maggio 2022 si è registrato un aumento del 43% dei ricoveri per malnutrizione acuta grave per i bambini sotto i 5 anni rispetto al maggio 2021.

"Questa crisi indotta dal clima è una crisi di malnutrizione per i bambini, non solo in Etiopia ma in tutta l'Africa", ha dichiarato Fontaine. "Mentre l'UNICEF e i suoi partner sono già sul campo per fornire un supporto nutrizionale salvavita ai bambini gravemente malnutriti, il recente contributo di 200 milioni di dollari dell'USAID all'UNICEF a livello globale è una svolta tempestiva e ne siamo molto grati. Questo finanziamento aumenterà in modo significativo la nostra risposta nutrizionale in tutto il mondo".