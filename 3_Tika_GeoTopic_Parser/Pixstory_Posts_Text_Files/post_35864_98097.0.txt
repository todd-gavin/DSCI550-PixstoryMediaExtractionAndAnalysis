Musso 6,5 nel primo tempo non è in partita. Viene richiamato all’uscita più volte dai suoi difensori. Nella ripresa si sveglia ed effettua qualche bella parata. 
Scalvini 5 perde il contrasto decisivo con Djuric in occasione del primo gol avversario. Deve assimilare meglio i movimenti della squadra e velocizzare le giocate che passano da lui. (1’ st Pasalic 7,5 entra bene in partita e movimenta il gioco. Segna un gol importante nel finale permettendo ai suoi di pareggiare una gara che pareva compromessa).
Demiral 5 ha delle colpe in occasione del gol di Ederson. Per il resto si comporta bene sulle palle aeree. (1’ st Djimsiti 6 tiene bene la marcatura su Djuric).
Palomino 6,5 è roccioso in fase difensiva. Nella prima metà di gara senza dubbio il migliore dei suoi per spirito e grinta.  
Hateboer 6 viene servito poco e non riesce dunque a sfruttare le sue accelerazioni sulla destra. (9’ st Maehle 5,5 deve essere più propositivo sulla fascia destra quando i suoi compagni hanno la palla).
de Roon 5,5 vince qualche buon contrasto, ma è in costante affanno nel centrocampo affollato di maglie bianche della Salernitana. 
Freuler 6 recupera qualche buon pallone in mezzo al campo e prova ad accendere i suoi in contropiede. 
Zappacosta 6 buone le sue sgroppate sulla sinistra nel primo tempo. Peccato che non venga adeguatamente supportato dai compagni e si ritrovi spesso e volentieri senza idee. 
Boga 4 fastidioso. A parte un paio di punizioni guadagnate grazie ai suoi dribbling non riesce in alcun modo a rendersi parte attiva nel gioco dei suoi. Sbaglia più volte stop basilari e semplici fraseggi. 
Muriel 5,5 si muove bene, ma non riesce a duettare con Zapata per costruire qualche buona azione offensiva. (31’ st Malinovskyi 7 entra e cambia la partita con le sue accelerazioni improvvise. Serve l’assist decisivo per il pareggio di Pasalic).
Zapata 5 viene sovrastato da Fazio che non lo fa giocare. Non ha intesa con i compagni nel reparto avanzato ed è ancora indietro di condizione per potersi considerare un giocatore pienamente recuperato. (9’ st Miranchuk 6 buoni i suoi movimenti negli spazi).