Il 40% degli italiani adulti soffre di almeno una patologia cronica. Un paziente su 6 ha difficolta' a svolgere in autonomia tutte le attivita' quotidiane e necessita di aiuto. Nel 56% dei casi questa assistenza arriva dai familiari, che svolgono quindi il ruolo di caregiver. E'  quanto emerge da una ricerca condotta dall'Osservatorio Sanita' di UniSalute in collaborazione con Nomisma.
   "Convivere con una patologia cronica puo' essere relativamente semplice, ma non sempre e' cosi': alcune cronicita' comportano una gestione quotidiana piu' o meno impegnativa, che in molti casi richiede l'assistenza di un'altra persona", spiega UniSalute.
   La gestione della patologia e' descritta come complessa o estremamente complessa nel 17% dei casi. Per il 66% l'assistenza avviene presso strutture sanitarie, mentre per il 26% interamente a domicilio. Quando non sono i familiari o il paziente stesso ad occuparsene, a farlo e' in genere il personale del servizio sanitario pubblico (26%), di associazioni di volontariato (19%) o di strutture private (17%). In tutti i casi la maggioranza delle persone si dichiara soddisfatta dell'assistenza ricevuta, con una leggera prevalenza per le strutture pubbliche (65%).
   Tra gli strumenti che aiutano di piu' a gestire la malattia, al primo posto ci sono le visite mediche a domicilio, considerate utili dal 67% degli intervistati, seguite da altri servizi a domicilio, come l'assistenza infermieristica o la consegna di ricette e medicinali, entrambi al 62%.
   Cresce l'attenzione verso soluzioni alternative, come il telemonitoraggio, ritenuto utile dal 51% dei caregiver, con quasi  il 24% che lo considera estremamente utile. Il 59% di chi non utilizza il telemonitoraggio che dichiara di non farlo perche' non gli e' mai stato consigliato o non sa come utilizzarlo. (ANSA).