Il torneo ATP 250 di Umago, in Croazia, è diventato quasi un campionato italiano. Giunti alle semifinali, il tabellone prevede i match tra Jannik Sinner e il sorprendente Franco Agamenone e tra Carlos Alcaraz e il giovane Giulio Zeppieri. Sinner e Alcaraz erano i protagonisti più attesi fin dalla vigilia, nonché le prime due teste di serie. Lo spagnolo è anche il campione in carica del torneo. Diverso il discorso per gli altri due azzurri: Agamenone a 29 anni sta giocando il miglior tennis della carriera e quella che giocherà oggi è la sua prima semifinale ATP, affrontata  da numero 136 al mondo. Non solo: il tennista nato in Argentina prima di Umago non aveva mai vinto una partita del circuito ATP, costruendo le sue fortune nei tornei challenger. All'opposto, Zeppieri è un talento di 20 anni che per la prima volta sta confermando il gran potenziale che tutti gli riconoscono. Il romano è attualmente numero 168 al mondo. Era dal 1987 che tre italiani non raggiungevano le semifinali di un torneo ATP.