"Il problema più grande è il campo di San Siro, sta diventando ingiocabile per noi e il Milan. Non è una scusante, si può far meglio come sviluppo di gioco, ma da inizio gennaio non si riesce a giocare". Parole del tecnico dell'Inter Simone Inzaghi al termine dell'anticipo di campionato contro il Venezia, partita vinta 2-1 nel finale dai suoi giocatori. Nonostante i tre punti portati a casa e l'allungo in classifica sui cugini del Milan (impegnati nel posticipo a Torino contro la Juventus) il tecnico nerazzurro mette sotto accusa il campo dello stadio di casa. "Porta a cambiare gioco sia noi che il Milan, che gioca un grandissimo calcio. Non è regolare, penso che le società porranno rimedio".