Il Calcio Catania è stato cancellato dalla classifica del girone C serie C e non disputerà le ultime quattro partite della stagione 2021/22. Il Tribunale di Catania ha emesso oggi il seguente comunicato: "Si comunica che in data odierna il Tribunale di Catania – sezione fallimentare – ha disposto la cessazione dell’esercizio provvisorio del ramo caratteristico di azienda calcistica della Calcio Catania s.p.a.".
Fino all'ultimo, il direttore dell'area sportiva Maurizio Pellegrini aveva cercato di racimolare i 35mila euro che avrebbero permesso ai curatori fallimentari di disporre della somma utile per disputare la partita contro il Latina in programma domani. Per la squadra etnea si tratta dell'ennesimo stop dopo la retrocessione d'ufficio in serie C del 2015 a seguito dello scandalo "I treni del gol". 
La classifica del girone C, dove il Catania occupava l'11° posto, è stata riscritta senza le partite della squadra siciliana. Non cambia nulla per il già promosso Bari, mentre il Catanzaro è il più danneggiato e scivola in quarta posizione.