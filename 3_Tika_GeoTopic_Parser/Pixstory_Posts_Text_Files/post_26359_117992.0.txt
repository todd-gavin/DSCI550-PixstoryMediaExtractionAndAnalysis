Reliance Brands Limited-Rbl - consociata di Mumbai di Reliance Retail Ventures - ha firmato un accordo di distribuzione a lungo termine con Valentino per portare in India la maison.

L’intesa parte con l’apertura, questa estate, della prima boutique del brand a Delhi, a cui farà seguito un flagship store a Mumbai. I negozi proporranno una gamma completa di capi uomo, donna e accessori del marchio (inclusi la PinkPPCollection FW22-23, nella foto, e la nuova linea Valentino Eyewear) con uno store concept rinnovato, che permetterà ai clienti di vivere un’esperienza d’acquisto global, ma personalizzata.

«Valentino non ha bisogno di presentazioni in India - commenta Darshan Mehta, managing director di Rbl -. Fondata dal leggendario stilista italiano Valentino Garavani e da Giancarlo Giammetti, la casa di moda ha vissuto un’evoluzione creativa di grande impatto sotto la guida dell’attuale direttore creativo Pierpaolo Piccioli e del ceo Jacopo Venturini, che hanno portato il brand nella sfera del lusso contemporaneo, implementando il suo heritage». 

https://www.fashionmagazine.it/market/a-delhi-la-prima-boutique-valentino-alla-volta-dellindia-con-reliance-brands-limited-rbl-110019