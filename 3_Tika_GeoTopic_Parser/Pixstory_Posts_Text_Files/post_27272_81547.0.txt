Questo e’ quello che ho trovato ieri a Milano. Cielo azzurro e sole splendente. Se non fosse stato per il freddo di una giornata in cui l’inverno ancora non se ne e’ andato avrei proprio pensato di essere in Sicilia. Invece ero nel centro di Milano, nel meraviglioso contesto di Villa Necchi Campiglio per la X edizione di Agrumi. 
Una ricca esposizione dove sono andata alla scoperta del limone di Sorrento, del chinotto di Savona; del lime dei Caraibi, del delizioso ibrido siciliano tacle, che nasce – come suggerisce il nome – dal tarocco e dalla clementina; del dolce “Foglia Allegra”, composto da un croccante su una foglia di limone; insomma delle più svariate specie di agrumi, dei loro aromi, colori e sapori. Un patrimonio di biodiversità tipica dei paesaggi mediterranei però nel cuore della città, e poi mieli, birre aromatizzate, profumi, cosmetici, raffinati decori e altri prodotti selezionati sulla base della loro qualità e particolarità. A me e’ piaciuto moltissimo e ci tornerò anche il prossimo anno!