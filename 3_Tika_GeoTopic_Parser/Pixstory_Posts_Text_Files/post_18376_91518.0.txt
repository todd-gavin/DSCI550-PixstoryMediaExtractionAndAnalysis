La sconfitta ai quarti di finale del torneo di Miami aveva fatto intuire che ci fosse qualche problema. Anzi, lo stesso Daniil Medvedev aveva detto di non essere per nulla in forma quando gli è stato chiesto in conferenza stampa post match. E così è, tanto che lo stesso tennista russo ha annunciato di soffrire di ernia da qualche tempo e che dovrà operarsi.

"Negli ultimi mesi ho giocato con una piccola ernia. Insieme al mio team ho deciso di sottopormi a un piccolo intervento per risolvere il problema. Probabilmente starò fuori per i prossimi 1-2 mesi e lavorerò sodo per tornare presto in campo". Questo il messaggio che Medvedev ha scritto sui social comunicando la sua assenza forzata per un tempo, per il momento, indefinito.

Medvedev dovrà comunque stare lontano dal campo di gioco per almeno un mese. Se non due. Tradotto vuol dire che per un po' non ci sarà la rincorsa a Djokovic per il primo posto nel ranking Atp. Sorpasso che poteva avvenire nuovamente (dopo quello brevissimo di qualche settimana fa) se avesse vinto al torneo di Miami ma venendo eliminato non ha guadagnato i punti necessari a fare il salto.

Il tennista potrebbe fare il suo rientro agli Internazionali di Italia che prenderanno il via il prossimo 8 maggio. Dovesse volerci di più rischierebbe di ripartire da Wimbledon.