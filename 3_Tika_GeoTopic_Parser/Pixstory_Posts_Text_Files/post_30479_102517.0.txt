Il giovane colombiano Santiago Buitrago ha vinto la 17esima tappa del Giro d'Italia, 168 km da Ponte di Legno a Lavarone. Un'altra tappa sulle Alpi che ha visto la corsa dividersi tra chi si è giocato la vittoria di giornata e i protagonisti della classifica generale. Buitrago ha recuperato sulla difficile ascesa del Menador tutti i fuggitivi di giornata, scollinando per primo a pochi km dal traguardo. Ultimo ad arrendersi l'olandese Leemreize, mentre ha chiuso terzo Jan Hirt già vincitore ieri. La lotta per la maglia rosa ha visto ancora una volta Richard Carapaz, Jai Hindley e Mikel Landa sfidarsi uno contro l'altro. Lo spagnolo ha potuto contare sul prezioso aiuto di Wouter Poels, ma non è riuscito a staccare i rivali che, anzi, sul traguardo lo hanno preceduto di qualche secondo. Ha pagato invece 1'08" Joao Almeida, mentre Vincenzo Nibali ha perso quasi 3'. Carapaz mantiene dunque la maglia rosa, sempre con 3" su Hindley, mentre Landa è ora terzo a 1'05". Almeida scende al quarto posto, mentre Nibali resta quinto ma sembra dire addio alle speranze di podio. Domani la Borgo Valsugana-Treviso offrirà un po' di tregua, con il percorso adatto per una volata tra velocisti.