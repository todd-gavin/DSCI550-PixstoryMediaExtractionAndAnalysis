Dopo le esperienze con la Nazionale Italiana nella Nations Cup, Wilfried Gnonto è ormai diventato una delle grandi speranze del calcio italiano. Il classe 2003 si è raccontato in un'intervista al Corriere della Sera, partendo dai sacrifici fatti dai suoi genitori per farlo diventare un calciatore professionista: "In questi giorni ho realizzato tanti sogni che avevo quando ho iniziato a giocare. E lo devo ai tanti sacrifici fatti, soprattutto dai miei genitori. Quello che hanno fatto loro per me è stato incredibile. Molte volte non c'erano i soldi per andare a Milano all'allenamento: mia mamma lavorava in un hotel a Baveno e sperava nelle mance, per pagare la benzina. Da piccolo non potevo realizzare, ma adesso che ho 18 anni queste cose mi provocano un sentimento strano". Gnonto ha militato nelle giovanili dell'Inter prima del trasferimento in Svizzera allo Zurigo e rimane legato ai nerazzurri da un rapporto speciale: "Per l'Inter provo gratitudine: mi hanno dato la prima grande occasione e mi hanno insegnato quasi tutto. Questo ha fatto la differenza per me. Posso dire che sono interista e mi piacerebbe un giorno tornare. Ho tanto tempo davanti a me, vedremo con calma".