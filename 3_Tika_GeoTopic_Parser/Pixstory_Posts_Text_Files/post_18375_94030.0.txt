Questa volta la vescica non gli ha fatto abbandonare il match ma anzi è riuscito non solo a portarlo a termine ma anche a eliminare Andrey Rublev e accedere così ai quarti di finale del torneo di Montecarlo. Il problema al piede si è fatto sentire in modo acuto nel secondo set quando il punteggio era di un set a zero per Rublev (7-5). Il medico è entrato in campo e ha applicato una serie di garzine e cerotti al pollice dell’altoatesino che, rimessi i calzini e le scarpe, è tornato in campo determinatissimo.

I due set della rimonta hanno lasciato pochi dubbi sulla condizione di Sinner. Solo 4 game concessi all’avversario per un risultato finale di 7-5 6-1 6-3.

Ai quarti di finale Sinner affronterà Alexander Zverev, tennista che ha già battuto agli ottavi di finale del Roland Garros del 2020. Per contro il tedesco lo ha eliminato a Colonia e agli Us Open dello scorso anno.