Luis Suarez è svincolato e tra le squadre interessate a ingaggiarlo ci sarebbe anche l'Atalanta. La notizia è stata pubblicata da Espn Agentina. La Dea avrebbe individuato nell'uruguaiano l'attaccante che può sostituire Muriel, dato ormai per partente. Il 35enne nelle ultime stagioni ha vestito le maglie di Barcellona e Atletico Madrid e per l'Atalanta sarebbe un acquisto che innalzerebbe parecchio il valore della rosa che, per la prima volta da tre anni a questa parte non parteciperà alla Champions League.

I problemi sono due. Il primo è convincere il giocatore a disputare la prossima stagione senza giocare in Europa. Ma questo è superabile vista l'età di Suarez, 35 anni, e il fatto che potrebbe non ricevere altre offerte da club blasonati. Il secondo problema è l'ingaggio: l'uruguaiano all'Atletico Madrid ha guadagnato 6 milioni di euro netti a stagione. Servirebbe uno sforzo della proprietà per riuscire a portarlo a Bergamo.