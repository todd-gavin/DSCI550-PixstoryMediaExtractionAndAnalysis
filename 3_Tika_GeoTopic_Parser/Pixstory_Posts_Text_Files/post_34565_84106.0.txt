Ingredienti
500 gr. paccheri freschi
700 gr. carne tritata mista
100 gr prosciutto cotto tutto in una fetta (da tagliare a dadini)
50 gr. vino
500 gr. besciamella
1 mozzarella
parmigiano q.b.
sugo q.b.
olio extravergine d'oliva
sale
1 cipolla

Preparazione
Prepariamo un bel ragù con carne tritata usando carne mista (o solo un tipo di carne). Facciamo rosolare la cipolla e l'aglio nell'olio extravergine. Quando inizia ad essere dorato togliamo l'aglio e inseriamo la carne tritata facendola rosolare per bene e aggiungiamo mezzo bicchiere di vino, e lasciamo il fuoco vivo fino a che quest'ultimo non sia evaporato del tutto. Quando non c'è più odore dell'alcol mettiamo la passata di pomodoro, il sale e qualche foglia di basilico. Lasciamo cuocere, questa volta a fuoco lento, per circa un'oretta e mezza. A cottura ultimata lasciamo raffreddare e il ragù è pronto!

Mentre il ragù sta cuocendo, noi ci portiamo avanti con il lavoro preparando il sugo semplice. Soffriggiamo di nuovo cipolla e aglio in olio extravergine d'oliva, quando l'aglio è dorato lo togliamo e inseriamo la passata di pomodoro con qualche foglia di basilico e salando il tutto. Lasciamo cuocere per circa una mezz'oretta.

Una volta che sia il ragù che la salsa di pomodoro saranno pronti, tagliamo la mozzarella e il prosciutto a dadini e inseriamoli nel ragù con una abbondante grattugiata di parmigiano. Prepariamo una pentola con acqua salata e due cucchiai di olio extravergine d'oliva e facciamo sbollentare i paccheri, scolandoli quando sono ancora al dente. Una volta tolti dall'acqua facciamo intiepidire la pasta sul piano da lavoro su un panno di cotone. Mentre si intiepidiscono prendiamo una teglia e spargiamo un mestolo di sugo di pomodoro e tre/quattro cucchiaiate di besciamella. Ora dobbiamo "farcire" i paccheri: prendiamoli uno ad uno e riempiamoli con il ragù aiutandoci con un cucchiaino. Poi li adagiamo nella teglia e infine li copriamo con il sugo e la besciamella. Per terminare spolverizziamo con un bel po' di parmigiano grattugiato e mettiamo in forno a 180 gradi per circa 30 minuti.