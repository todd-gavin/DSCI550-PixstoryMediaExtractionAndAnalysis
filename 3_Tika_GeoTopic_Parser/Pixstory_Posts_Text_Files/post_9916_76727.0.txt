من دوباره جوانه خواهم زد!
در بهار رویش شقایق‌های کوهی، در دشت‌های خلوت رؤیا، در چمن‌زار احساس علف‌ها، گل‌ سرخی به دامان آفتاب خواهم بخشید. دوباره از این غربت غریب، سر بیرون خواهم آورد، تا دل یخ‌زده‌ای زمستان را آب کنم. در مزرعه‌ی امکان تخیل‌، باغ تبسم هدیه کنم. در آغوش تابستان‌های مرطوب یک بغل بیاسایم... زنده‌گی را به مهمانی لبخند دعوت کنم. من کوله‌بار از امیدهای روشن فردای خودم که در قلب آینده می‌تپد، تاریکی‌های پنجره‌ی فردا را روشن می‌کند، چراغ‌های آرزوهایم را روشن‌تر نگه‌‌می‌دارد. آری! من امیدم که از دورترین جای جهان می‌درخشد، تا صبح غم‌آلود غربت را شیرین‌تر کند. روزی، دوباره دندان‌های این قفس را خرد خواهم کرد، نخل آزادی را بوسه خواهم زد. مثل کبوتران بال‌گستر به‌هوا پر خواهم کشید و طعم پرواز را خواهم چشید. انگار، پرنده‌های بسیار در آسمان سینه‌ام شور می‌زنند، آماده‌ی پرواز به افق‌های دورتراند. من می‌خواهم که ترانه‌خوان سرود ازادی باشم، در کوچه‌های عشاق جهان؛ کوچه‌هایی‌که با عطر زنی مست شده‌اند. هنگامه‌ی آزادی، پیام‌آور آغوش من و توست! ما روزی‌، زیر این چرخ کبود، هم‌دیگر خواهیم بوسید و پرچم عصر دل‌باخته‌گان را بر پیشانی آسمان میخ‌کوب خواهیم کرد. من و تو دو پرنده‌ی غنوده در آغوش همیم!

   آن روز، دیر نیست! روزی‌که تو با لبان شکفته از خنده، برای من قصه خواهی کرد، قصه‌ی آزادی!
آنگاه مرغ دلم من در آسمان احساس تو پر خواهد زد.
نام تو چه شگفت‌انگیز است آزادی!

«فرشته یوسفی»