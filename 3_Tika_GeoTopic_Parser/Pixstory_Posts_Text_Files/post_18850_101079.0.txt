Dopo due anni con pubblico ridotto, quest'anno sarà un Roland Garros da record e, grazie anche a più sponsor, anche il montepremi sarà sensibilmente più alto. In totale saranno divisi 43,6 milioni di euro tra torneo maschile, femminile e doppio, con i primi due che si equivarranno.

Così chi vincerà si porterà a casa 2,2 milioni di euro, esattamente la metà per chi arriverà secondo. Rispetto al 2021 c'è un bel rialzo visto che le cifre si attestavano in 1,4 milioni di euro per il vincitore e 750 mila euro per il finalista sconfitto. Il montepremi è di 600mila euro per chi arriva in semifinale, 380mila euro per i quarti di finale, 220mila euro per il quarto turno, 125.800 euro per il terzo turno, 86mila euro per il secondo turno e, infine, 62mila euro per chi esce al primo turno.