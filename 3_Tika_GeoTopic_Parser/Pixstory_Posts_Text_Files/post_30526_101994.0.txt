La Salernitana, prima spacciata e poi quasi salva, ha potuto festeggiare la permanenza in serie A nel modo più incredibile. Travolta in casa per 4-0 dall'Udinese, la squadra campana ha dovuto aspettare la fine del match tra Venezia e Cagliari per tirare un sospiro di sollievo. L'allenatore Davide Nicola ha spiegato così la debacle di ieri: "È stata una partita molto difficile per entrambe le squadre. Abbiamo sentito troppo la pressione, ma abbiamo speso fatica e sudore fino alla fine". Per lui quello di Salerno è l'ennesimo miracolo salvezza dopo quelli con Crotone, Genoa e Torino: "Sono contento per questo meraviglioso pubblico, per il direttore e per il presidente. Questo è un posto meraviglioso e sono felicissimo di aver raggiunto un obiettivo importante in una piazza come Salerno. È stata la salvezza del lavoro e del coraggio. Questa impresa è la sintesi di cosa significa diventare squadra e fare risultati in poco tempo. Sono stati tre mesi impressionanti. Per quello che ha dimostrato la squadra, la società e questa straordinaria tifoseria la Salernitana ha meritato la salvezza e ora penso solo a godermela".