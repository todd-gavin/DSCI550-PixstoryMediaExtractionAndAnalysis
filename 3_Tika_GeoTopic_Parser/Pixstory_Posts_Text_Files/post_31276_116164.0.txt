Grande festa di compleanno per il delfino Golia della famiglia di tursiopi della Laguna di Oltremare a Riccione. Il maschio di tursiope ha compiuto ieri, 6 luglio, 29 anni. Nato in ambiente controllato, pesa oltre 210 kg e supera i due metri di lunghezza. “Golia è uno dei delfini più amati della nostra famiglia _ dicono gli addestratori _  Ama un sacco interagire con noi e anche col pubblico. In particolare con i bambini. Va d’accordo con tutti e ama tantissimo le carezze”.  
Per lui gli addestratori hanno preparato diverse sorprese. La prima è stata il regalo: a Golia i trainers hanno consegnato il suo gioco preferito, una tavoletta da surf. Immancabile la maxi torta formata da più strutture in ghiaccio e gelatina arancione, con cuori e una lettera gigante con la sua iniziale. La consegna della torta è avvenuta ieri, nell’appuntamento quotidiano del pomeriggio, alle 15, chiamato ‘Conosci i delfini’: un momento didattico che aiuta il pubblico a conoscere meglio il mondo dei delfini e di tutti i cetacei. Un momento dedicato alla conoscenza e alla sensibilizzazione, dove si scoprono i segreti dei delfini, come giocano, le loro tecniche di caccia, la socializzazione. Il divertimento a Oltremare va avanti tutti i giorni, dalle 10 alle 18. Domenica 10 luglio altro appuntamento con la sensibilizzazione: il pubblico di famiglie sarà coinvolto nell’attività ‘Caccia alla regina’ per parlare di progetti di sostenibilità ambientale e salvaguardia delle api, in modo divertente e coinvolgente, tramite curiosità, storie e quiz.  
Quello che fanno le api ogni giorno è qualcosa di unico e utilissimo per tutto il Pianeta. Per questo è importante difendere questo insetto, che è gravemente in pericolo. Negli ultimi tempi, solo in Europa, sono scomparse in media circa il 20% delle api, con punte del 50% in alcune zone. Oltremare in collaborazione con Conapi, leader nella produzione di miele nazionale biologico e convenzionale che riunisce oltre 600 apicoltori per 100mila alveari, ha programmato l’attività “Caccia alla regina” per parlare di questi straordinari insetti. L’obiettivo è quello di sensibilizzare l’opinione pubblica sull’importanza degli impollinatori, sulle minacce che affrontano e sul loro contributo allo sviluppo sostenibile.