È la Mercedes di Stoffel Vandoorne a interrompere il dominio di Mitch Evans sulla season 8 della Formula E. Il pilota belga ex McLaren in Formula 1 va infatti al comando della classifica iridata grazie alla vittoria dell’ePrix di Monte Carlo, beffando proprio il talento neozelandese di casa Jaguar, che aveva condotto la corsa nelle fasi iniziali. Decisivi per il successo di Stoffel, il primo in stagione, il terzo nella carriera elettrica, l’ottimo passo gara e la strategia di usare l’Attack Mode nel momento corretto, senza perdere la posizione e potendo dunque continuare a spingere a pista libera. Alle spalle del pilota Mercedes e della Jaguar di Evans, completa la top-3 la DS Techeetah di Jean-Eric Vergne che, al terzo podio nelle ultime quattro gare, si conferma molto costante. Discreta prova per l’italiano Antonio Giovinazzi, 14esimo: si tratta del miglior risultato in questa difficile stagione d’esordio nella categoria elettrica.

Foto: Instagram fiaformulae