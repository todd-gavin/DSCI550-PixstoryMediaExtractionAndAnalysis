Vede in calendario 67 sfilate, di cui 61 fisiche e 6 digitali, la Milano Fashion Week Women's Collection prevista dal 20 al 26 settembre.
Tra le novità di questa edizione, dove saranno presentate le collezioni primavera/estate 2023, il ritorno in calendario di Salvatore Ferragamo, Boss, Antonio Marras, Vivetta, Moncler e Anteprima.
Per supportare le nuove generazioni di designer, Maison Valentino, insieme a Camera della Moda, ospiterà sul suo canale Instagram il live della sfilata di Act n°1, mentre Dolce&Gabbana supporterà il designer inglese Matty Bovan, rendendo possibile il progetto nella sua totalità, dalla fornitura di tessuti e materiali, alla realizzazione della collezione, fino al debutto sulle passerelle milanesi. 
Tra gli eventi aperti al pubblico - previa registrazione - lo show di Diesel, mentre Anteprima sfilerà nell'Arena Civica del Parco Sempione, a celebrazione dei 30 anni del brand.