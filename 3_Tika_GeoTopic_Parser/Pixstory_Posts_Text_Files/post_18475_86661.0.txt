Cambiano i criteri per l'assegnazione del Pallone d'Oro, il massimo riconoscimento individuale per i calciatori. Dalla prossima edizione, i cui vincitori saranno decretati a settembre od ottobre prossimi, non si terrà più conto dell'anno solare, ma della stagione sportiva precedente. In questo modo i giocatori non saranno valutati su due mezze stagioni (fino a oggi il premio era assegnato a dicembre), ma su una annata intera che inizia con l'inizio dei campionati e si conclude con la finale di Champions League o, come quest'anno per il calcio femminile, con gli Europei.

“Questa è l’occasione per dare nuovo slancio al premio. Sino a ieri giudicavamo i giocatori su due mezze stagioni. In questo modo la scelta sarà più comprensibile”, ha affermato Pascal Ferré, caporedattore di France Football, il giornale francese che ha ideato il premio.

Altra differenza rispetto al passato sarà il numero dei votanti. Non più 170, ma solamente 100, coincidenti con le prime cento nazionali nel ranking Fifa.