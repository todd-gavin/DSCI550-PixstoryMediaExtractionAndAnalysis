Manca solo l'ufficialità, ma è ormai dato per sicuro l'approdo di Rino Gattuso sulla panchina del Valencia. Il campione del mondo 2006 prende il posto di Pepe Bordalas al timone di una squadra che ha chiuso l'ultima edizione della Liga al nono posto. Gattuso diventerà il terzo tecnico italiano a guidare il Valencia dopo le esperienze di Claudio Ranieri (dal 1997 al 1999 e dal 2004 al 2005) e di Cesare Prandelli (una manciata di mesi nel 2016 prima di lasciare per divergenze con la dirigenza della squadra). Gattuso è fermo dalla scorsa estate, quando interruppe non senza polemiche il rapporto con la Fiorentina dopo appena 20 giorni.