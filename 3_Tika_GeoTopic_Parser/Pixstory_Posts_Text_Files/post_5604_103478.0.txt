मई 26 को 50 वर्षीय मुन्नी की मौत तेंदू पत्ता तोड़ते पेड़ से गिरकर हुई. मुन्नी अपने परिवार के साथ अपने गांव घुरेटनपुर से 5 किलोमीटर दूर रसिन पहाड़ पर काम कर रही थी. मुन्नी के परिवार में उनके पति है और तीन बच्चे. मुन्नी अपने घर की मुखिया थी जिस पर घर चलाने की ज़िम्मेदारी थी. 

मुन्नी, उसका परिवार, और गांव के 20 और परिवार रसिन पहाड़ पर तेंदू पत्ता का काम पिछले 20 साल से कर रहे हैं. इस सीजन के शुरू होने के बाद पिछले 15 दिन से यह काम पर लगे थे. तेंदू पत्ता का काम, बाकी जंगल उत्पाद के काम की तरह, महिलाएं ही ज्यादातर करती है. हर दिन की तरह मई 26 को मुन्नी सुबह के 4 बजे उठी और घर का सारा काम किया. सुबह के 5 बजे मुन्नी और गांव के बाकी परिवार रसिन पहाड़ की ओर निकल पड़े. दोपहर के 11-12 बजे तक वो अलग होकर अपनी बोरी भरते हैं. 

12 बजे के बाद जब लोग अपनी बोरी लेकर पहाड़ से उतरने लगे तब मुन्नी की देवरानी विद्या ने एक नज़र लगाई ताकि कोई पहाड़ पर छूट न जाए. थोड़ी ही दूर में पत्तों से भरी बोरी दिखी जिसके आगे मुन्नी अपने मुँह के बल पत्थरों पर गिर पड़ी थी और खून से लथपथ मिली. विद्या ने मदद के लिए चीख लगायी लेकिन मुन्नी की मृत्यु हो चुकी थी. मुन्नी को अपने पीठ पर बांधकर पहाड़ के नीचे तक ले आये. 

इनके फड़ मुंशी का कहना है कि विधायक से पूछकर कुछ सहायता की बात करेंगे लेकिन मुआवज़ा की बात नहीं हुई है. तेंदू पत्ता के काम को पूरा परिवार लगता है 500-1000 पत्तों की गड्डी या बंडल बनाने के लिए जिसके उन्हें सिर्फ 150 रुपये मजदूरी मिलती है. 

मुन्नी की खबर को अख़बार के पन्नो के अंदर दबा दिया गया है. मुन्नी के मृत्यु और काम के बारे में और जांच पड़ताल किसीने की नहीं है क्यूंकि इनका गांव दूर दराज़ इलाक़े में पड़ता है. गांव के लोग भी खुलकर ज़्यादा बताना नहीं चाहते है क्यूंकि मजदूरी के और स्त्रोत यहाँ उपलब्ध नहीं है. क्या मुन्नी के परिवार को मुआवज़ा मिलेगा?