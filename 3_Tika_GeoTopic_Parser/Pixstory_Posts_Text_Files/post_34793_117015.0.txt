Sogno sfiorato per Sara Fantini nel lancio del martello ai campionati mondiali di atletica in svolgimento a Eugene. L'atleta azzurra è arrivata quarta, ma per i primi lanci aveva anche sperato in qualcosa di più visto che ha avuto una progressione positiva che l'ha portata da 71.45 metri del primo lancio ai 73.18 del secondo. Misura che le aveva permesso di tenere dietro molte favorite.

La gara di Sara però non è proseguita come era cominciata e non c'è stato un miglioramento della distanza nei successivi ritorni in pedana. Le avversarie invece sono riuscite ad andare oltre, soprattutto la statunitense Brooke Andersen, arrivata prima con una distanza di quasi 79 metri (78.96). Imprendibile. Dietro di lei Camryn Rogers (75.52) e Janeé Kassanavoid (74.86). Al quarto posto Sara Fantini.

"Sono estremamente felice per aver confermato la posizione con la quale sono arrivata qui", ha scritto Sara Fantini sui social, "tutto in questo mondiale è stato inaspettato, nuovo, ogni giorno è stata una sfida, e mi sento di dire che ho imparato veramente tanto".