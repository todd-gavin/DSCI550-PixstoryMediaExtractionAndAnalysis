I campioni d'Italia del Milan ripartono con una vittoria, ma il successo casalingo per 4-2 sull'Udinese ha mostrato anche alcune debolezze su cui l'allenatore Stefano Pioli dovrà lavorare. Al termine della partita, il mister dei rossoneri ha analizzato così la partita: “Non mi è piaciuto aver preso il gol dopo poco, dobbiamo cominciare meglio le partite. Poi abbiamo fatto mezz’ora di gran calcio, contro un avversario molto pericoloso e fisico. Ci portiamo via tante cose positive e tante su cui lavorare, com’è normale che sia visto il periodo”. In vista della prossima partita, un test già importante contro l'Atalanta, Pioli sottolinea gli aspetti che andranno migliorati: “Abbiamo preso due gol su palla inattiva, bisognava lavorare molto meglio. Rivedremo tutto e affronteremo meglio queste situazioni. A volte siamo più determinati quando ci difendiamo alti invece che davanti alla nostra area di rigore, questo è un errore grave. E non dobbiamo ripeterlo domenica prossima contro un avversario come l'Atalanta”.