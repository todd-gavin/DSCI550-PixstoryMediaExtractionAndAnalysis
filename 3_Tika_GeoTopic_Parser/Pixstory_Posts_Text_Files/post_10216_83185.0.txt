चंडीगढ़ में बिजली कर्मियों की हड़ताल के चलते पंजाब हरियाणा हाई कोर्ट ने भी सख्त रुख अख्तियार कर लिया है।   चंडीगढ़ में कल रात 12:00 बजे के बाद से ही बिजली गुल हो गई थी और मंगलवार को दिन भर बिजली नहीं आई। बच्चों की ऑनलाइन क्लासेज प्रभावित हुई,  उसके अलावा मार्केट, दफ्तरों में भी लोगों को परेशानी का सामना करना पड़ा । चंडीगढ़ के लोगों ने मोहाली या पंचकूला जाकर अपने फोन और लैपटॉप चार्ज किए । इसके चलते  मंगलवार को हाईकोर्ट ने स्वयं संज्ञान लिया और चीफ इंजीनियर को अगले दिन यानी कि बुधवार को तलब होने के आदेश दिए । उधर चंडीगढ़ प्रशासन ने भी कड़ा रुख अपनाते हुए हड़ताली कर्मचारियों के खिलाफ एस्मा लागू कर दिया। कर्मचारियों को कहा गया कि अगर जल्दी ड्यूटी पर नहीं लौटे तो उनके खिलाफ एस्मा के तहत कार्रवाई की जाएगी।  एस्मा के तहत 6 महीने तक सरकारी आंदोलनरत कर्मचारी हड़ताल नहीं कर सकते। देखना होगा कि बुधवार को हाईकोर्ट का क्या रुख रहता है।