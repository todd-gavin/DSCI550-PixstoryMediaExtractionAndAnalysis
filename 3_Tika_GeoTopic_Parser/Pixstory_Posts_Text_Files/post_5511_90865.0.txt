बुंदेलखंड के चित्रकूट जिले में ललिता श्रीवास को प्रेसवाली की तरह काम करते 25 साल होगए है. हर रोज़ घर से तीन किलोमीटर चलकर जिला मुख्यालय के एक सड़क के किनारे ललिता टेबल लगाकर कपड़ों को प्रेस करने का काम करती है. 

ललिता के परिवार में पति कल्लू और तीन बच्चे है. कल्लू को मजदूरी मिलती है तो वो काम पर जाता है नहीं तो घर पर ही रहता है. परिवार की मुख्य कमाने वाली तो ललिता ही है. 

कपडे प्रेस करने का काम काफी मेहनत वाला है. एक तो दिन भर खड़े होकर काम करना पड़ता है. दूसरी बात ललिता कोयला वाला प्रेस चलाती है जो भारी होता है जिसकी वजह से हाथों में बहुत दर्द होता है. एक दिन में ललिता लगभग 50 कपडे प्रेस करती है, एक जोड़े का 15 रुपये के रेट पर. जो पैसा बनता है उससे काम के बाद ललिता सब्ज़ी-भाजी खरीदकर घर के काम को संभालने जाती है. महंगाई के कारण आज कल इन पैसों में ज्यादा कुछ मिल नहीं रहा है.