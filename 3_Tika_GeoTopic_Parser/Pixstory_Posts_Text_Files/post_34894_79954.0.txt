Dalle Olimpiadi di Torino nel 2006 in ogni edizione aveva vinto almeno una medaglia d'oro. E oggi Ireen Wust, atleta olandese di 35 anni, ha conquistato l'ennesimo primo posto nella gara dei 1500 metri del pattinaggio di velocità di Pechino 2022 entrando di diritto nella storia. 

Nessuno prima di lei aveva infatti vinto almeno un oro in 5 Giochi Olimpici di seguito. Lei ci è riuscita.  "Certo, è una cosa che per me significa molto", ha detto ancora emozionatissima per il risultato, "ma credo di non aver ancora realizzato completamente ciò che ho fatto. Fatemi la stessa domanda tra dieci giorni e vi risponderò meglio, adesso ho troppe sensazioni che mi ronzano nella testa. Ogni volta che gareggio vedo l'anello della pista e qualcosa di magico accade".

A 35 anni questa dovrebbe essere la sua ultima Olimpiade prima del ritiro. Ma mai dire mai.