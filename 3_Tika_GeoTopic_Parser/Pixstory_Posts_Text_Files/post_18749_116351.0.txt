La partenza imminente di Koulibaly verso il Chelsea costringe il Napoli a cercare un sostituto sia in campo, sia come capitano visto che il senegalese avrebbe ereditato la fascia da Insigne.

Il nome identificato per sostituire Koulibaly - sperando non venga rimpianto troppo - è quello di Kim Min-Jae, difensore sudcoreano del Fenerbahce di cui ha parlato Spalletti in conferenza stampa: "È un giocatore da Napoli e da Champions League". Ricevuto il placet da parte del tecnico toscano, toccherà ora alla dirigenza portare il giocatore a Napoli.

Sul nuovo capitano Spalletti ha fatto scegliere alla squadra. E la scelta è ricaduta su Di Lorenzo: "È stato scelto dai compagni, è perfetto. Di solito si dice che lo fa il più anziano. Invece no, lo fa quello che ha rapporto con la squadra e la società e la città. Lo fa quello che gode della stima dei compagni, che ha spessore internazionale e che è un calciatore forte. Lo fa quello che ha un equilibrio caratteriale capace di rapportarsi in maniera corretta con gli arbitri, la stima dell’ambiente calcistica e il rispetto degli avversari e che in fondo piaccia anche a me. Diciamo che Di Lorenzo è quello perfetto".