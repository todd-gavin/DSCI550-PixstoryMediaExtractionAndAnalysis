Il titolo della collezione e’ “Aggiornamento spontaneo”. I riferimenti arrivano da mondi diversi, trasferiti in modi mai didascalici e sostenuti dalla volontà di ricalibrare i codici per riportarli al significato autentico di una moda che esprime valori condivisi. La collezione autunno-inverno 2022-23 di N21 che il direttore creativo Alessandro Dell’Acqua manda in passerella con una sfilata co-ed Donna e Uomo, aggiorna con il linguaggio attuale la narrazione storicizzata della moda, delle sue espressioni e delle sue tecniche di costruzione. Una riscrittura che toglie ai codici di sempre la patina degli stereotipi.
Alessandro Dell’Acqua: «Credo che la cosa più importante da recuperare in questi tempi è il carattere spontaneo della moda. Un’operazione che non si può attuare se non attraverso gli abiti senza continuare a costruire sovrastrutture sui significati che racchiudono. Il punto di partenza di questa collezione, quindi, non è semplicemente un back to tailoring, che pure è evidente in tutti i capi che ho pensato per un guardaroba assolutamente condiviso tra la donna e l’uomo, ma è la riscrittura in chiave attuale delle tecniche e del vocabolario ormai secolare della moda. Ecco perché ho studiato un modo per riabilitare il taglio a sbieco e renderlo addirittura più spettacolare attraverso l’uso delle macro paillettes. Oppure, le giacche dal taglio sartoriale che però nascono dalle tecniche della corsetteria. In realtà mi interessava aggiornare il linguaggio per ottenere figure femminili e maschili che corrispondessero di più a questi tempi che sono ancora imprecisi ma che stanno formando le personalità del futuro».