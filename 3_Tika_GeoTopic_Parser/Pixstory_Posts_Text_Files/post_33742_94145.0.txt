Vittoria fondamentale in chiave salvezza per il Cagliari, che supera 1-0 il Sassuolo grazie al gol di Deiola. Il tecnico dei sardi, Walter Mazzarri, è intervenuto così ai microfoni di Sky Sport: "Innanzitutto vorrei fare i complimenti ai tifosi che ci hanno sostenuto per novanta minuti, c'era un clima da brividi e spero di vederli così carichi anche a Genova. Oggi abbiamo dominato nel primo tempo e forse siamo stati troppo precipitosi negli ultimi passaggi da quanta voglia c'era di far gol: è un peccato aver vinto solo 1-0. Adesso ci attenderà una squadra tosta come il Genoa: ora ci godiamo la Pasqua, ma non si è fatto ancora nulla e dunque dovremo già cominciare a concentrarci sulla prossima partita- Se non mi metto nei guai, non sono contento. Ho vissuto un campionato così alla Reggina, poi per fortuna non ho più lottato per questi obiettivi: riuscire a salvarsi sarebbe come vincere due scudetti".