Dopo la disfatta di Palermo, il CT dell’Italia Roberto Mancini ha parlato così in conferenza stampa: "Come questa estate è stata la più bella gioia, ora arriva la più grande delusione. Non è semplice pensare ad altro, mi dispiace molto per i ragazzi: a loro voglio molto più bene stasera che a luglio, il dispiacere è davvero grande per loro. Non se lo meritavano, ma questo è il calcio. Non so nemmeno cosa dire sulla partita: così come contro la Svizzera, dovevamo vincere. Purtroppo quando uno perde deve subire e stare in silenzio. Non si può commentare una partita dove abbiamo tirato 40 volte contro 1-2 tiri. Poi è arrivato il gol al 90esimo: sono quelle partite che devono andare così. Io però che sono l'allenatore sono il primo responsabile, i ragazzi no: hanno un grande futuro, sono giocatori forti per il futuro della Nazionale. E' un momento difficile, sarà così nei prossimi giorni.

L'Europeo resta la gioia più grande ricevuta. Siamo riusciti a costruire e a vincere meritatamente, non per situazioni. Abbiamo vinto partite su partite per due anni e mezzo: per questo dico che questa Nazionale, nonostante la grande delusione di questo momento, è composta da giocatori bravissimi. Purtroppo saltiamo il Mondiale in Qatar e questo è un grande dispiacere. Sono l'allenatore e nel calcio quando le cose non vanno l'allenatore è il primo responsabile. Soffro per questo. Non credo che i ragazzi meritassero questo... Poi è stata una gara così, ma non sappiamo nemmeno perché siamo arrivati a giocare questi play-off. Contro la Svizzera meritavamo di stravincere, probabilmente doveva andare così".