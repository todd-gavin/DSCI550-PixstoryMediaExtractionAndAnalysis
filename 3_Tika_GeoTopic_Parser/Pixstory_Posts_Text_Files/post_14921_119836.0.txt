Dopo lo stop forzato di due anni, da sabato 6 a sabato 13 agosto a Vauda di Rocca Canavese torna la Sagra della pesca ripiena, kermesse organizzata dall’associazione La Baraca e patrocinata dalla Città Metropolitana di Torino. Nel primo fine settimana del mese tradizionalmente dedicato alle ferie la manifestazione attira migliaia di visitatori, all’insegna dell’allegria e della spensieratezza, stati d’animo che un po’ tutti abbiamo bisogno di recuperare.

Vauda di Rocca è al centro dell’altopiano delle Vaude, al confine tra le Valli di Lanzo e il Canavese e a metà strada tra Rocca Canavese e Ciriè. Immersa nella quiete della campagna circondata da boschi e vitigni di uva fragola, grazie all’intraprendente organizzazione di un’ottantina di abitanti, attira ogni anno migliaia di simpatizzanti durante la prima settimana di agosto in occasione della festa patronale. Eventi, degustazioni, concerti, balli, musica dal vivo e spettacoli di cabaret fanno da contorno alla regina delle delicatezze, la pesca ripiena, riproposta come la tradizione insegna, preparata secondo l’antica ricetta della nonna e cucinata nel forno a legna. A Vauda di Rocca si va anche e soprattutto per ballare, con le orchestre di Federica Cocco, degli Smeraldi con Marco Zeta, dei Rodigini, di Renzo Biondi e di Omar Codazzi. Ritornano il Summer Party con animazione sui cubi dell’Energia Disco Mobile e la Franco Bagutti Band, che ripercorre i grandi successi musicali dagli anni ‘50 ad oggi. Immancabile il duo cabarettistico Marco & Mauro con lo spettacolo "Tüt a post". Nella Fera dij persi pin del 7 agosto si possono trovare il piccolo artigianato, l’hobbistica, il collezionismo, l’arte e le auto storiche del Registro Fiat.