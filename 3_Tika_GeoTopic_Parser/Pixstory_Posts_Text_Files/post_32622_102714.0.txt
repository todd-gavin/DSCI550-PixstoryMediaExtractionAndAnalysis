Notte di festa per la Roma giallorosa, con caroselli per festeggiare il primo trofeo continentale giunto a oltre mezzo secolo di distanza da quella Coppa delle Fiere (l'antesignana della Coppa Uefa) vinta nel 1961. Da lì in poi la Roma aveva visto due sconfitte in finale, di Coppa Campioni nel 1983-84 con il Liverpool ai rigori, e nella Coppa Uefa 1990-91 con l'Inter. Stanotte no, stanotte la rete di Zaniolo al 32' ha portato la Roma in paradiso, facendole vincere la prima Conference League della storia, a 12 anni dall'ultimo trionfo italiano in Europa. E come allora (L'Inter in Champions nel 2010) al timone c'era José Mourinho, vero artefice di questo successo.La partita ha raccontato di una Roma attendista e cinica nel primo tempo, blindata nel secondo, aiutata dalla fortuna nei minuti dell'assedio del Feyenoord, ma tutto sommato brava a contenere gli olandesi, sfiorando anche il doppio vantaggio con Pellegrini nel finale. Questa vittoria segna una tappa importante per una squadra che aveva alzato l'ultimo trofeo nel 2008 (la nona Coppa Italia). Si interrompe così un digiuno di 14 anni, ma i tifosi della Roma, pensano già alla prossima stagione, e chiedono ai Friedkin di far fare alla squadra un altro step.