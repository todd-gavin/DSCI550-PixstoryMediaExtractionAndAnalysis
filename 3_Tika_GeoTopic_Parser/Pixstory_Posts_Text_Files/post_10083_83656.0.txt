وقتی بر طبل جنگی کوبیده می‌شود، مرگ همه‌چیز کلید می‌خورد؛ زیرا جنگ، بی‌رحم‌ترین پدیده در جهان است. وقتی شعله‌های جنگی زبانه می‌کشد، همه‌چیز—همه‌ی اشیا، کشته می‌دهد؛ همه‌چیز در کام این هیولای بدنهاد فرومی‌رود.  درخت و جنگل، علف‌ها، گندم‌زارها‌، حیوانات، پرنده‌گان‌، همه‌گی، سر تسلیم به دامن سوگواری می‌نهند، مگر که زبانه‌های سرکش جنگ، خاموش گردد... اما جنگ‌، هیولای خون‌‌خواری است، تا خون انسان را سیر ننوشد، سکوت اختیار نمی‌کند و به‌غار ابدیت برنمی‌گردد. هرچند‌، همه‌‌ی جنگ‌ها در اتاق‌های دربسته، پشت‌ میزها، توسط رهبران خودکامه، یک‌دنده و دیکتاتور، کلید می‌خورد. در هر دو سوی جبهه، سربازها کشته می‌شوندـ مثل پرنده‌ها در میدان‌های نبرد پرپر می‌شوند‌، مادرها، پدرها و معشوقه‌های زیادی‌، زانوی عزا در بغل می‌گیرند.

    انسان در عصر ترور و وحشت زیست می‌کند، از آوان تولد با این پدیده‌ی شوم، آشناست. بارها صدای تانگ‌ها، مسلسل‌ها و خمپاره‌ها، پرده‌های صوتی گوشش را آزرده است. ما نسل انقراض و سوختن هستیم. انسان وجدان‌مرده و جاه‌طلب، از ریختن خون انسان‌ها مست می‌شود؛ زیرا با این شیوه می‌تواند قلمرو سلطه‌‌ی خود را گسترش بدهد. قدرت با ریختن خون انسان پدیده آمده است، باید صدهای زیادی را خاموش کنی... 

اوکراینی‌ها در آتش جنگ می‌سوزند و جهان با خیال‌آسوده تماشا می‌کند. این جنگ، جز تباهی و سیه‌روزی، نتیجه‌ای نخواهد داشت.