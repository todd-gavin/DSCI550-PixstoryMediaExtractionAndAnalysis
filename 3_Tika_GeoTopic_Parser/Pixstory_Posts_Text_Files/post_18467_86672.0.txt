Il presidente della Figc, Gabriele Gravina, ha inviato una lettera al ministro della Salute, Roberto Speranza, chiedendo che sia concessa la capienza degli stadi al 100% in vista dei playoff di qualificazione per i prossimi mondiali in Qatar. Al momento questa è ridotta al 75% e i biglietti per il primo match contro la Macedonia - in programma a Palermo il 24 marzo - sono andati esauriti in pochissimo tempo. Avere lo stadio pieno, per il numero uno della Figc, è importante per sostenere la Nazionale che, in caso di sconfitta, non parteciperebbe per la seconda volta di seguito alla fase finale del campionato del mondo.

In caso di passaggio di turno l'Italia di Mancini si giocherebbe il pass per il Mondiale contro la vincente di Portogallo-Turchia in una finale pochi giorni dopo.