In pochi giorni il sogno è diventato realtà. Non è passato nemmeno un mese da quando Sofia Goggia si era infortunata a Cortina mettendo a rischio la sua partecipazione alle Olimpiadi di Pechino. La sciatrice però ha lavorato tantissimo e con medici e preparatori è riuscita in qualcosa di quasi miracoloso riuscendo non solo a partecipare ai Giochi, ma anche a conquistare la medaglia d'argento nella discesa. "Porto a casa innanzitutto una medaglia incredibile, quando sono partita avrei firmato se me l’avessero detto, ma soprattutto la consapevolezza di aver fatto qualcosa di grandioso per me indipendentemente dal colore della medaglia", le parole dell'azzurra appena rientrata in Italia.

Ora si godrà qualche giorno di riposo per poi riprendere a recuperare e lavorare per la Coppa del Mondo. "La gamba necessita ancora di tanta riabilitazione per acquisire forza, ora conto di riposare e continuare a lavorare, voglio portare a casa la Coppa del Mondo".