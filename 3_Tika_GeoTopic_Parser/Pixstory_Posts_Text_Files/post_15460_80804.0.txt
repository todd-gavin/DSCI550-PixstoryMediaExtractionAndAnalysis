L’asta di febbraio di Babuino è dominata da due importanti collezioni romane di arte antica. Nella prima tornata, dedicata ai dipinti, spiccano tra i top lot tre lavori di epoche e soggetti completamente differenti, tutti ben conservati e con quotazioni comprese tra i 12 mila e i 30 mila euro.

Il primo è un grande olio di ispirazione neoclassica intitolato Teseo persuade Arianna che raffigura il momento del mito in cui il giovane eroe cerca di sedurre la casta figlia di Minosse.  Avvolto in una sgargiante clamide rossa, porta la pelle della pantera e indossa un berretto fregiato in bronzo dorato. La giovane donna seduta di fronte a lui, sembra ascoltarlo con attenzione e con ammirazione. Gli esperti di Babuino hanno attribuito l'opera ad un pittore francese di inizio XIX secolo, nonostante l'opera conservi stilemi dei pittori attivi a Roma nel periodo neoclassico, che molto attinsero dalla cultura dei grandi della pittura francese del periodo (lotto 98 stima € 25.000-30.000).

Al secondo posto tra i top lot, un olio realizzato ben oltre un secolo prima del dipinto mitologico, non in Francia ma nell'Italia del Sud dal napoletano Giuseppe Recco (Napoli 1634 - Alicante 1695). Il dipinto si intitola Composizione con strumenti musicali, spartito e cuscino (lotto 52) e stima € 15.000-20.000. Fu visionato da Roberto Longhi (1963) che ipotizzò essere un pendant di una natura morta di tappeti e strumenti dello stesso autore pubblicata da Federico Zeri in 'Paragone'. Il dipinto in oggetto partecipò alla mostra sul pittore Cristoforo Munari (A. Ghidiglia Quintavalle Cristoforo Munari e la natura morta emiliana, Parma 1964). Inoltre l'opera risulta presente in una scheda dell'archivio fotografico della Fondazione Federico Zeri. Tra le particolarità, la presenza di alcuni elementi dorati e chiaroscurali eseguiti in rilievo. La sobrietà e la magnificenza nella descrizione degli strumenti e dei righi musicali, gli donano quell'importanza regale che la musica del tempo rivestiva.

Per sfogliare i cataloghi completi 

https://www.astebabuino.it/it/index.asp