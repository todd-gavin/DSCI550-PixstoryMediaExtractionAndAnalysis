"Può garantire che il prossimo anno Nicolò Zaniolo rimarrà alla Roma?". "No, non posso. Né io né nessuno". A rispondere alla domanda dei giornalisti sul futuro del giovane attaccante giallorosso è il general manager Tiago Pinto. Una doccia fredda che arriva nel giorno delle somme della finestra di calciomercato che si è appena conclusa: "Nelle ultime tre sessioni di mercato abbiamo tenuto i giocatori più importanti. Ora, questo è il momento del collettivo, lo dico con onestà, dobbiamo pensare ai risultati della squadra, che siano soddisfacenti. A tempo debito parleremo di tutto, adesso pensiamo alle tre competizioni perché possiamo fare una bella stagione".

Oltre al tema rinnovi (oltre a quello di Zaniolo per gli altri "abbiamo tempo di pensarci") si è parlato degli acquisti arrivati a gennaio. "Abbiamo portato più musicisti al direttore, adesso dobbiamo migliorare gli strumenti per la miglior sinfonia della Roma. Il nostro obiettivo era essere pratici: trovare i giusti progetti a chi giocava meno, portare giocatori utili all’allenatore e bilanciare i costi, essere veloci. E lo abbiamo fatto, i due nuovi hanno avuto subito un impatto importante sulla squadra".