Spettacolo doveva essere e spettacolo è stato. A vincere sulla mitica Alpe d’Huez, a 70 anni dalla prima ascesa firmata Fausto Coppi, è stato il giovanissimo inglese Tom Pidcock, al debutto al Tour de France. Il 22enne ha tagliato da solo il traguardo, seguito a 48” da Meintjes e a 2’06” da Chris Froome. Alle spalle dei fuggitivi, è lotta per la maglia gialla tra Tadej Pogacar e Jonas Vingegaard: lo sloveno attacca tre volte, ma il danese resta incollato alla sua ruota. Alla fine l’ex leader è quinto a 3’23” da Pidcock, subito davanti all’attuale maglia gialla, che non cede neanche un metro. Pogacar risale però al secondo posto grazie al piccolo cedimento del 
francese Bardet, che perde 19 secondi e scala in quarta posizione della generale, alle spalle anche di Geraint Thomas. Domani tappa numero 13, con 193 km per velocisti e attaccanti da lontano, con partenza da Le Bourg d’Oisans e arrivo a Saint Etienne.

Foto: Instagram letourdefrance