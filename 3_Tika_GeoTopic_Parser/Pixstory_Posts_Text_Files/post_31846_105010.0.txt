Estate 2022… destinazione Sanremo! Al via il 21 giugno “SANREMO SUMMER SYMPHONY 2022”, rassegna musicale dell’Orchestra Sinfonica di Sanremo, che insieme al Comune di Sanremo porta nella città dei fiori (e non solo) tantissimi appuntamenti live tra concerti, spettacoli e tanto altro. Una manifestazione, frutto della collaborazione tra la Fondazione Orchestra Sinfonica di Sanremo e Comune di Sanremo, gli operatori della musica, del turismo e le istituzioni, che vedrà artisti di fama nazionale e internazionale di musica classica, jazz, pop e rock esibirsi al Teatro Ariston, simbolo per eccellenza della cultura musicale leggera italiana, e nella splendida cornice dell'Auditorium Franco Alfano, un vero e proprio teatro all'aperto con vista mare ripristinato al suo antico splendore. Sanremo apre così le porte a tutti i turisti, che per tutta l’estate avranno la possibilità di scoprire – con la musica proposta dal ricco cartellone di eventi – un luogo suggestivo come quello dell’Auditorium Franco Alfano, per poter vivere un’esperienza immersiva attraverso i suoi scorci e i tramonti mozzafiato. Le note riecheggeranno anche nei borghi del ponente ligure, che ospiteranno alcuni concerti della rassegna estiva nei mesi di luglio e agosto. L’inaugurazione della stagione estiva dell’Orchestra Sinfonica di Sanremo è attesa per il 21 giugno, giorno della “Festa della Musica” in due luoghi di eccezione: al Forte Santa Tecla di Sanremo alle 21.00 risuoneranno le musiche di Mozart con il concerto diretto dal Maestro Jacopo Sipari intitolato semplicemente “Festa della Musica” (ingresso gratuito), concepito appositamente per celebrare l’arte del noto compositore austriaco e all’Anfiteatro romano di Ventimiglia, dove, invece, il quintetto di fiati dell’Orchestra Sinfonica di Sanremo suonerà sempre alle 21.00 le composizioni di Haydn, Danzi, Ibert e Agay (ingresso gratuito). Si entra nel vivo della rassegna con il primo evento all’Auditorium Franco Alfano: il 24 giugno alle 21.00 l’Orchestra Sinfonica di Sanremo presenterà la nona Sinfonia di Ludwig van Beethoven con il Coro Filharmonia, Gianluca Pasolini, Paola Cigna, Cristina Sogmaister e Giuseppe Altomare. L’1 luglio alle 21.30 presso l’Auditorium Franco Alfano il concerto di Vanessa Tagliabue Yorke, una delle più importanti voci del jazz italiano, sarà l’occasione per ricordare le canzoni che hanno fatto la storia del Festival di Sanremo.