A 37 anni e mezzo, Vincenzo Nibali si appresta a partecipare al suo 11° Giro d'Italia. Lo Squalo dello Stretto prenderà il via nel team Astana, squadra che avrà come punta principale per la classifica finale il colombiano Miguel Angel Lopez. Nibali partirà come vicecapitano, mettendo il suo talento al servizio della squadra, ma non rinunciando al pensiero di togliersi qualche soddisfazione. Alla vigilia della partenza della Corsa Rosa, il siciliano ha spiegato: "Vedremo durante il Giro se la condizione permetterà di lavorare per la classifica o se sarà meglio guardare alle tappe e aiutare Lopez che è in buona condizione. Non sono al top, ma tra Giro di Sicilia e Freccia Vallone e Liegi la condizione è in crescita". Guardando al percorso, Nibali ha individuato diverse giornate importanti: "Difficile capire dove si può vincere questo Giro d’Italia. L’ultima settimana è molto dura, ma non sono da sottovalutare le prime due. Le tappe di Napoli, Potenza e Torino possono creare sorprese. E poi abbiamo fatto la ricognizione della prima frazione che arriva a Visegrad. Il finale in leggera salita può già dare fastidio". Nibali è un abbonato al podio del Giro, obiettivo che spera di centrare anche in questa edizione, dove però potrebbe anche accontentarsi di un successo parziale: "In 10 edizioni a cui ho partecipato solo in 4 anni sono rimasto fuori dal podio - ha sottolineato - Certo, anche una vittoria di tappa non sarebbe male come bilancio finale".