Chi sperava che le strade di Fabio Quartararo e di Yamaha fossero in procinto di separarsi dovrà aspettare. La scuderia giapponese ha confermato il pilota francese per altre due stagioni: "Quartararo ha dimostrato finora grandi capacità, cameratismo e costanza nei suoi due anni con lo Yamaha Factory Racing Team nel Campionato del Mondo MotoGP. La partnership di successo ha portato al suo primo titolo mondiale MotoGP lo scorso anno, alla sua prima stagione con il team Factory. Attualmente è anche in testa alla classifica 2022 di 8 punti".

Paura passata per Yamaha dopo che a inizio stagione lo stesso pilota classe 1999 aveva ammesso che stava iniziando a valutare anche altre opzioni per il suo futuro. L'inizio delle corse ha attenuato i malumori e il rapporto si è via via rinsaldato, fino all'annuncio del rinnovo.

“Sono davvero felice di annunciare che rimarrò in Yamaha per altri due anni. La Yamaha ha creduto in me fin dall’inizio, ed è una cosa che non dimentico. Ma, detto questo, il nuovo accordo rappresenta una decisione importante. Sono ad un ottimo punto della mia carriera, quindi ho preso un po’ più di tempo per prendere questa decisione ed essere sicuro. Credo nel progetto Yamaha MotoGP e sento che Yamaha è davvero motivata", le parole di Quartararo.