Il Chelsea ha sbancato la Dacia Arena di Udine nell'amichevole di lusso che lo ha visto sfidare i padroni di casa dell'Udinese. Gli ospiti sono andati in vantaggio dopo 20' grazie a un sinistro di N'golo Kante. Il portiere dei bianconeri Silvestri è stato bravo in diverse occasioni a evitare il raddoppio degli ospiti, fino a quando al 37' deve capitolare di fronte a una fortunosa carambola che premia Raheem Sterling. Appena 5' dopo l'Udinese accorcia grazie all'ex milanista Gerard Deulofeu. Nella ripresa il Chelsea ha continuato a rendersi pericoloso, colpendo anche un palo con Sterling. Il gol del definitivo 1-3 arriva però solo allo scadere, con Mason Mount che mette in porta un comodo assist di Hudson-Odoi.