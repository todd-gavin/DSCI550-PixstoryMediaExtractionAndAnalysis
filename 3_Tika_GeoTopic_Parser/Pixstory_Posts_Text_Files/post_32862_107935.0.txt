Otto moto italiane (sei Ducati e due Aprilia) nelle prime nove posizioni della classifica combinata dopo le prime due sessioni di prove libere del Gran Premio di Germania. Sulla pista del Sachsenring il più veloce al mattino era stato Jack Miller con la Ducati, scivolato poi al terzo posto al pomeriggio dietro al compagno Pecco Bagnaia - che con 1:20.018 ha ritoccato il record della pista di Marc Marquez, e a Luca Marini, distante appena un decimo dal connazionale. Quarta posizione per l'Aprilia di Aleix Espargaro, poi le Ducati di Zarco e Martin. Bisogna scendere fino al settimo posto per trovare la prima moto non italiana, con la Yamaha del campione del mondo e leader della classifica, Fabio Quartararo, staccato di 4 decimi da Bagnaia. Chiudono la top ten l'Aprilia di Vinales, la Ducati di Di Giannantonio e la Suzuki di Mir. Solo 13° Enea Bastianini, un po' in difficoltà sul tracciato tedesco.