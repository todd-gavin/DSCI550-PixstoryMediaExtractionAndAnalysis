La stampa portoghese riporta una mega offerta arrivata da un club dell'Arabia Saudita non meglio identifica per Cristiano Ronaldo. Secondo CNN Portugal l'offerta faraonica fatta pervenire a CR7 era di 250 milioni di euro per due anni di contratto, mentre al Manchester United sarebbero andati 30 milioni. Il portoghese avrebbe però già declinato la proposta, coerentemente con il suo desiderio di voler giocare ancora ai massimi livelli. Proprio questo aspetto sta portando alla crisi con lo United, escluso dalla prossima Champions League: Ronaldo vorrebbe giocare ancora nella massima competizione europea e finora ha evitato di cominciare la stagione con il club di Premier League, saltando il raduno e l'inizio della tournée in Asia. Il Manchester vorrebbe trattenere la sua stella, ma il braccio di ferro prosegue.