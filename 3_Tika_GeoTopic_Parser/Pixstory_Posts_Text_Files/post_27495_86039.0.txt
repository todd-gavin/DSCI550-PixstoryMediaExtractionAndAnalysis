La notizia era nell’aria ma adesso è anche ufficiale: l’Autodromo Enzo e Dino Ferrari di Imola sarà protagonista del GP F1 Emilia-Romagna almeno fino al 2025. L’accordo, che era già stato anticipato nei mesi scorsi dal ministro degli Esteri, Luigi Di Maio, e dal presidente della Regione, Stefano Bonaccini, è adesso stato 
confermato anche dai vertici della F1. Il circuito del Santerno, dunque, si affranca dalla condizione di “riserva” dopo essere subentrato in corsa sia nel calendario 2020 che in quello 2021 per via delle cancellazioni causate dal Covid. Nei giorni scorsi sono stati messi in vendita sulla piattaforma Ticketone i biglietti per assistere al GP 2022, in programma nel fine settimana del 24 aprile: sarà solo il primo di almeno quattro GP che si disputeranno sulla mitica pista che ha scritto pagine indelebili e drammatiche della storia dell’automobilismo. 

Foto: Instagram autodromoimola