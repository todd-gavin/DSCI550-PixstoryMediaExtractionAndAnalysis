Fuori dalla Copa Libertadores agli ottavi di finale: tanto è bastato alla dirigenza del Boca Juniors per esonerare Sebastián Battaglia, storica bandiera e ormai anche ex tecnico degli Xeneizes. 

Ad aggravare la sua posizione anche un inizio di campionato non troppo convincente con 3 sconfitte in 6 partite. 

Ma ciò che sorprende di più è la modalità con cui è arrivato l’esonero: secondo la Bild, la dirigenza avrebbe telefonato a Battaglia mentre stava tornando a casa, chiedendogli di rimanere nella stazione di servizio, nella quale si era fermato per una breve sosta.

I vertici del Boca Juniors, infatti, hanno preferito comunicargli la decisione faccia a faccia: giunti lì, dunque, in quello che è un vero e proprio benzinaio di Buenos Aires, hanno deciso di esonerare Battaglia, dopo l’eliminazione dalla coppa più importante del Sudamerica per mano del Corinthians.