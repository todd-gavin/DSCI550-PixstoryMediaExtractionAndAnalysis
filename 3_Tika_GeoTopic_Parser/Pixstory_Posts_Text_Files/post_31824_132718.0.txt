Faris – Family Relationship International School, la scuola di relazioni familiari di Ai.Bi., propone a partire dal 30 settembre un corso di Formazione e Aggiornamento per Educatori aperto ,per la prima volta , anche a non laureati. Il 5 settembre in programma un webinar gratuito di presentazione.
Si tratta di un’occasione preziosa per confrontarsi sui temi dell’accoglienza, dell’educazione e della tutela delle persone in difficoltà, rivolta a tutti coloro che vogliono scoprire e approfondire aspetti specifici del lavoro educativo, nonché a chi necessita di formazione e/o di aggiornamento per svolgere attività professionale in ambito educativo.
Il corso, strutturato in seminari monotematici, inizierà il 30 settembre e terminerà il 2 dicembre. Sarà svolto principalmente durante le giornate di venerdì (pomeriggio) e sabato.
Il calendario definitivo deve ancora essere dettagliato, ma per avere tutte le informazioni relative al corso, conoscere i docenti, il responsabile didattico e le linee generali del programma, è stato organizzato un incontro gratuito di presentazione per la giornata di lunedì 5 settembre, a partire dalle ore 18:00. La struttura del corso prevede una parte introduttiva dedicata al tema: “Essere educatore oggi”, alla quale farà seguito la presentazione di alcuni servizi e unità di offerta nelle quali l’educatore può trovare impiego.
Ci saranno, inoltre, un gran numero di seminari utili anche ai laureati in Scienze dell’Educazione per approfondire alcune tematiche e assumere/potenziare alcune competenze specifiche: dai MISNA al burn out nel lavoro educativo: dalle dipendenze al ruolo della comunicazione nelle professioni di aiuto, e molto altro.
Ci sarà anche una parte dedicata all’approfondimento degli aspetti legali di diritto nazionale e internazionale sulla protezione dell’infanzia, l’adozione dei minori fuori famiglia e le responsabilità civili e penali dell’educatore, nonché alcuni incontri focalizzati sulla spiegazione di alcuni elementi dei Contratti Collettivi Nazionali più utilizzati nel Terzo Settore, su come leggere una busta paga e la presentazione di alcuni modelli ed esempi di welfare aziendale in ambito sociale; oltre al potenziamento delle competenze per cercare lavoro e alla simulazione individuale di un colloquio di lavoro.