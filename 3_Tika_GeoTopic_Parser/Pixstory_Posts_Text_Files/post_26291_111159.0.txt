La mostra «Africa fashion» sulla moda del continente africano è la prima realizzata nei 170 anni del Victoria & Albert museum e la più grande mai allestita sul tema nel Regno unito». Tristam Hunt, direttore del museo di Londra, ha presentato così alla stampa l’exhibition che aprirà il 2 luglio per esplorare la variegata ricchezza dell’Africa attraverso la lente fashion. In mostra, 45 designer e 250 articoli tra capi d’abbigliamento, gioielli, fotografie e cimeli provenienti da oltre 20 Paesi, dal Marocco al Sudafrica, dal Senegal al Kenya.
La retrospettiva, curata da Christine Checinska, si estenderà su due livelli coprendo altrettanti periodi storici. Al piano terra trovano posto indumenti e oggetti dalla metà degli anni 50 ai 90. Alle creazioni di designer come Shade Thomas-Fahm, prima stilista nigeriana a conquistare la fama, si affiancano tessuti tradizionali, come il pregiato Kente o l’Adire, e reperti storici come il drappo commemorativo per la scarcerazione del leader sudafricano Nelson Mandela.

https://www.mffashion.com/news/backstage/la-moda-africana-e-protagonista-al-victoria-albert-202206291816112842