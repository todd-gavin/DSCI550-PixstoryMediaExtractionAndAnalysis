Comincia con un sudatissimo 6-7 7-6 6-3 sull'ostico americano Tommy Paul il cammino di Jannik Sinner nel Masters 1000 di Madrid. Sulla terra rossa della capitale spagnola, Jannik ha faticato a ingranare ma poi è venuto fuori nel finale, dopo tre match point annullati nel secondo set e un intervento del fisioterapista per un problema all'inguine. Nei sedicesimi Sinner affronterà l'australiano De Minaur. E avanza anche Lorenzo Musetti, che soffre anche lui con il bielorusso Ivashka ma alla fine ha la meglio per 2-6 6-3 7-5. Nulla da fare, invece, per Fabio Fognini, eliminato in due set 7-5 6-4 dal georgiano Basilashvili.