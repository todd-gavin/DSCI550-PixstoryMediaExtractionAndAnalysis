Questa mattina ha parlato il presidente della Juventus Andrea Agnelli, a margine di un evento a Milano. Ha toccato diversi temi, ma i due che sono stati chiesti maggiormente sono la sua permanenza nel club dopo le voci di un cambio al vertice del club e sul futuro di Allegri.

Partiamo da quest'ultimo. La stagione fallimentare ha quasi fatto rimpiangere Pirlo ai tifosi, ciononostante Agnelli non si dice preoccupato, anzi "avere rimpianti per la mancata vittoria finale è di buon auspicio per il futuro". Allegri non si tocca, "c'è un progetto di lungo periodo, sapevamo che quest'anno sarebbe stato difficile".

Sulla sua permanenza, ha risposto: "Io fuori dalla Juventus? Sono sereno, so quello che stiamo facendo e mi sto divertendo, è la cosa fondamentale". Non confermate quindi le voci che darebbero un cambio al vertice, magari con un ingresso di Alessandro Del Piero che, quest'anno, è tornato per la prima volta allo Juventus Stadium dal suo addio alla maglia bianconera. "È sempre benvenuto", ha detto su di lui Agnelli, "ora è focalizzato sulla vita che fa".