Dopo le polemiche dei giorni scorsi relative allo stato vaccinale di Novak Djokovic, poi escluso dagli Australian Open ed espulso dal Paese, prosegue la linea dura delle autorità dello Stato di Victoria. Nessuna eccezione neanche per la Formula 1 in programma il prossimo 10 aprile, con gli organizzatori della gara a Melbourne che confermano di aver informato tutto il personale al seguito del campionato del mondo che si potrà atterrare in Australia solo se completamente vaccinati contro il Covid-19. Non sembra però che nessuno dei piloti impegnati nel Mondiale abbia posizioni no vax.