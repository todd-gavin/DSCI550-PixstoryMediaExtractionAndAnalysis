"Non mi piace il futuro di questo sport. L’unica cosa che si vede sono dei ragazzi che tirano a tutta con il dritto e servono bombe, non mi piace per niente. A me piace la lotta, quando mi ritirerò non guarderò una partita né in tv, né pagherò un biglietto per vederlo". Si parla di tennis e queste sono parole dette da Fabio Fognini al termine del match vinto contro lo spagnolo Pedro Martinez nel torneo ATP di Buenos Aires che lo porta ai quarti di finale della kermesse. 

Fognini ha parlato di futuro dopo che Juan Martin Del Potro ha annunciato il proprio ritiro. “È un amico, un grande collega, mi rattrista vederlo in quello stato. Conosco il vero Juan Martin, uno dei pochi in grado di combattere con i Big 4 al loro meglio. Non ho potuto parlargli, ma gli auguro tutto il meglio“.

Parlando di futuro non poteva che rispondere a una domanda su ciò che sarà del tennis italiano visti i tennisti che si stanno imponendo sempre di più: (Il tennis italiano) "Ha tutto per essere felice nei prossimi 10 anni. Io voglio ancora giocare con l’Italia in Coppa Davis, ma non so se sarò ancora utile. Avendo due top 10 nella stessa squadra, penso sia abbastanza difficile essere il capitano italiano al momento. Compirò 35 anni a maggio, dovrò vedere come sto“.