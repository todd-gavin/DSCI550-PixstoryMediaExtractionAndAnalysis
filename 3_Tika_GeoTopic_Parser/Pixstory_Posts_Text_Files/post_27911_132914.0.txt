F1, ufficiale l’arrivo di Audi come motorista a partire dal 2026: accordo vicino con Sauber

La Formula 1 è ripartita in questo weekend da Spa dopo la lunga pausa estiva. I grandi piani degli organizzatori 
del campionato sono già proiettati al futuro a medio-lungo termine e non è certo un caso che oggi, nel 
paddock del GP Belgio, in una conferenza stampa ufficiale, sia stato ufficializzato l’ingresso di Audi come 
motorista a partire dal 2026. Vicinissimo l’accordo con il team Sauber, con la casa degli Anelli che dovrebbe 
anche rilevare la maggioranza (si parla del 75%) delle quote della scuderia svizzera. Intanto è sempre notizia 
di oggi che gli elvetici interromperanno a fine 2023 la partnership tecnica e commerciale con l’Alfa Romeo, 
che nelle ultime stagioni ha dato nome alla squadra. Un altro indizio chiaro del prossimo futuro di Hinwil.

Foto: Instagram @audisport