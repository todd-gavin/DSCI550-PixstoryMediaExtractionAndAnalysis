Da domani, venerdì 4 marzo, e fino al 29 maggio sarà possibile visitare lungo il percorso del Museo del Novecento la mostra monografica dedicata all’artista Antonio Scaccabarozzi dal titolo “Progettare sconfinare”.  Curata da Gabi Scardi, la mostra ripercorre tutta l’attività dell’artista tra pittura, disegno e installazioni ambientali ed è realizzata con il supporto dell'associazione Archivio Antonio Scaccabarozzi.  Le numerose opere, provenienti sia dall’Associazione Archivio Scaccabarozzi che da collezioni private, molte per la prima volta in mostra, raccontano il lavoro che l’artista ha condotto nell’arco di cinquant’anni, frutto di un estremo impegno individuale e di una concezione intima e personale del fare arte. L’intero percorso di Scaccabarozzi, inserito nel contesto culturale e nelle ricerche formali non solo italiane degli ultimi decenni del Novecento, va inteso come costante e rigorosa indagine sul senso e sulle potenzialità dell’arte, a partire da un’analisi degli elementi costitutivi e delle procedure dei linguaggi visivi e più in particolare del mezzo pittorico. Proprio riflettendo su componenti della pittura quali spazio, linea, colore, chiaroscuro, luce, movimento ed equilibrio tra le parti, egli arriva a sfrondare l'opera del suo bagaglio espressivo raggiungendo un’essenzialità assoluta, pur senza rinunciare a una forte carica poetica. L’esposizione rientra nel programma di ArtWeek 2022, l’iniziativa promossa dal Comune di Milano | Assessorato alla Cultura dal 28 marzo al 3 aprile.  Antonio Scaccabarozzi (1936 - 2008) nasce a Merate (Lecco). A Milano, dal 1951, segue i corsi di pittura della Scuola Superiore di Arti Applicate del Castello Sforzesco. In quegli anni è vicino all’ambiente culturale milanese che vede tra i protagonisti Carlo Carrà, Piero Manzoni, Lucio Fontana.  Si trasferisce quindi a Parigi, dove risiede per alcuni anni e si avvicina ai linguaggi artistici del tempo. Seguono soggiorni a Londra, in Olanda e in Spagna.  Tornato in Italia negli anni successivi, trascorrerà il resto della sua vita a Montevecchia, esporrà in Italia e all’estero. Intensa sarà la sua frequentazione della scena tedesca.

INFORMAZIONI  Ingresso compreso nel biglietto di accesso al Museo  www.museodelnovecento.org