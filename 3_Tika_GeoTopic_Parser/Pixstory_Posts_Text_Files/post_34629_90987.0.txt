Incredibilmente e fortunatamente Mick Schumacher non ha riportato nulla dopo l'incidente avvenuto durante le qualifiche del Gp dell'Arabia Saudita. Dopo essersi infranto contro le barriere è uscito praticamente illeso, anche se non ha preso parte alla corsa del giorno dopo a scopo precauzionale. Quello che è successo ha completamente distrutto la monoposto della Haas che ora deve fare la conta dei danni.

Tanti pezzi della vettura sono andati distrutti e la VF-22 è stata di fatto demolita: muso, ala e sospensione erano sbriciolate nella parte anteriore; il cambio-sospensioni e ala si è staccato dalla power unit. A salvarsi il telaio, le infrastrutture laterali e il motore Ferrari, oltre che il pacco batterie. "Ma tutto il resto è rotto!", ha spiegato Günther Steiner.

Quanto costa questo incidente alla Haas? "Non so precisamente la cifra in denaro", ha aggiunto Steiner, "Tra cambio, la carrozzeria, i radiatori.. è un incidente che costa tra i 500.000 e il milione di dollari, direi".