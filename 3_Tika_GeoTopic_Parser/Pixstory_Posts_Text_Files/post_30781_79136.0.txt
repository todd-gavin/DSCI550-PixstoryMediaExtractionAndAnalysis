Il motociclista australiano Casey Stoner, due volte campione della MotoGP, è tornato a parlare delle cause che lo hanno portato a ritirarsi precocemente dalle corse, nel 2012 a soli 27 anni.
L'ex pilota della Ducati, a cui è stata diagnosticata la sindrome da fatica cronica, ha raccontato il suo malessere vissuto nei weekend di gara nel corso dell'ultima puntata del podcast 'Gipsy Tales': "Mi è stata diagnosticata solo di recente l'ansia, che in realtà non pensavo fosse una cosa concreta. Onestamente pensavo fosse solo qualcosa che la gente si inventava, un altro modo per dire che si è stressati. Anche la mia schiena si blocca per l'ansia, tra le scapole. Lo sento in situazioni in cui non sono a mio agio. Sarebbe stato più facile per la mia carriera se l'avessi saputo e forse avrei potuto gestire la situazione un po' meglio. Ho avuto una brutta immagine per essere stato chiuso con i media e le persone, non mi sono mai sentito a mio agio nel farlo. Non mi sono mai sentito a mio agio con le folle. E poi il giorno della gara... Per anni, probabilmente i miei ultimi due in MotoGP, più avevo un buon weekend più volevo morire. Mi sarei letteralmente raggomitolato sul pavimento del camper, malato come un cane, con lo stomaco chiuso. Non volevo correre, non potevo sentirmi peggio".
Stoner ha vinto il titolo della MotoGP nel 2007 in sella alla Ducati e nel 2011 con Honda, ritirandosi al termine della stagione 2012, chiusa al terzo posto sempre con la casa giapponese.