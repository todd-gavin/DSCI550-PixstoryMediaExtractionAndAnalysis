Buona la prima per Matteo Berrettini, al rientro dopo la sosta forzata a causa del Covid che gli è costata la partecipazione al torneo di Wimbledon. Sulla terra rossa di Gstaad, il romano ha sconfitto con un doppio 6-4 il francese Richard Gasquet. Un break per set per Berrettini, che a fine match ha dichiarato: "Sapevo sarebbe stato un inizio complicato perché arrivavo dall'erba e tornare sul rosso serviva abitudine. Poi Richard è un giocatore di esperienza, sapevo comunque di potergli dare fastidio". In questa giornata, anche una piccola delusione per il numero 15 del ranking ATP: la sua partecipazione al torneo di doppio in coppia con il fratello Jacopo è saltata, a causa di un problema alla gamba sinistra del più giovane dei due Berrettini.