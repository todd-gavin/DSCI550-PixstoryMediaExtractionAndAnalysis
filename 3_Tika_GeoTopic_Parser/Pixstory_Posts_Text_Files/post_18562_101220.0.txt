Il Monza si aggiudica la prima delle due sfide contro il Brescia per i playoff di serie B e mette un piede in finale. Al Rigamonti finisce 2-1 con l'attaccante danese Gytkjaer autore della doppietta che mette in difficoltà le Rondinelle per la sfida del ritorno, in programma al Brianteo il 22 maggio.

Eppure la partita si era messa subito in salita per il Monza. Al 7' il vantaggio del Brescia con una sfortunata deviazione di Carlos Augusto che serve una palla d'oro a Moreo, il quale segna con un bel sinistro sotto l'incrocio da posizione angolata. Importanti per l'andamento della partita due infortuni patiti dal Brescia nel giro di 5 minuti: out Huard per una commozione cerebrale e Sabelli, alla mezzora, per una sospetta frattura di una vertebra. Al loro posto Pajac e Bertagnoli.

Il pareggio arriva prima dell'intervallo. Al 44' Gytkjaer ribatte una respinta corta di Joronen dopo il passaggio di Ciurria. Il secondo gol nella ripresa dopo una decina di minuti. Joronen atterra in area un lanciatissimo Mota e dal dischetto Gytkjaer segna la sua doppietta personale e porta in vantaggio il Monza. Risultato che resterà invariato fino al triplice fischio.