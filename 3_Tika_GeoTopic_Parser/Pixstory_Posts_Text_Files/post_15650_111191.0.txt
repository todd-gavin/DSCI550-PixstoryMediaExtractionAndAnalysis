Per la Notte Rosa 2022 i parchi divertimento Costa Edutainment da domani 1 luglio a domenica 3 Luglio coinvolgeranno il pubblico in un fine settimana di emozioni. 
 
Si parte venerdì 1° luglio con Aquafan, Italia in Miniatura a Rimini e Acquario di Cattolica, illuminati di rosa, ogni sera fino al 3 luglio. 

Al parco acquatico Aquafan, sulla collina di Riccione partirà proprio venerdì 1 luglio l’animazione quotidiana che andrà avanti fino a fine agosto. Dieci performer, tutti rigorosamente vestiti a tema pink, coinvolgeranno il pubblico in un’animazione coinvolgente all’apertura del parco con tanto di dj set in compagnia dello showman di Aquafan, Franky. Poi tutti in Piscina Onde per l’Aquadance a metà mattina. Non mancheranno punti selfie in rosa in giro per il parco, per festeggiare anche di giorno la grande kermesse dell’estate. 
 
La Notte Rosa si festeggia anche a Italia in Miniatura, dove, tra le oltre 300 miniature del Bel Paese e d’Europa, in quella dedicata a Rimini, i miniaturisti e scenografi del parco hanno pensato quest’anno a organizzare una sorpresa per il pubblico, capace di far scatenare il popolo dei social. La spiaggia della Riviera in miniatura sarà magicamente trasformata in rosa. Proprio in occasione della Notte Rosa parte domani, venerdì 1 luglio, il Science Show, nel padiglione Esperimenta ogni giorno alle 15, aperto a tutti e compreso nel biglietto. 
 
La sorpresa più grande sarà a Oltremare Family Experience Park di Riccione dove nel doppio appuntamento quotidiano ‘Delfini, lo spettacolo della natura’ (ore 11.40 e 16.45) di Sabato 2 luglio, insieme alla squadra addestratori, ci sarà Gessica Notaro. Dopo 12 anni, la nota showgirl riminese torna a fare ciò che ama di più: torna a essere trainer di mammiferi marini. Racconterà la sua storia e emozionerà il pubblico parlando del rapporto di amicizia e amore che la lega da sempre agli animali.