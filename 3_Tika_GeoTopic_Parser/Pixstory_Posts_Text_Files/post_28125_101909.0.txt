Con le due partite delle 20.45 si è chiusa ufficialmente la 38esima e ultima giornata del campionato di calcio di Serie A. Dopo l’assegnazione dello scudetto al Milan, gli ultimi verdetti ancora aperti erano quelli relativi alla lotta per non retrocedere. E, nel pieno rispetto di un campionato davvero ricco di sorprese, anche stasera il calcio tricolore non ha deluso: la Salernitana ha infatti perso in casa per 0-4 contro l’Udinese (in gol Deulofeu, Nestorovski e Udogie nel primo tempo, Pereyra nella ripresa dopo aver anche sbagliato un calcio di rigore) restando dunque appesa al risultato di Venezia-Cagliari. Gli isolani, però, non sono riusciti a 
sbloccare la partita dallo 0-0 nonostante il forcing finale (e un po’ sconclusionato), condannandosi alla retrocessione in Serie B. Pessima la prestazione della Salernitana che però, forse, ha anche dimostrato nel complesso di essere la squadra che più meritava di restare in massima serie, specie dopo l’arrivo di Davide 
Nicola in panchina. 

Foto: Instagram ussalernitana1919official