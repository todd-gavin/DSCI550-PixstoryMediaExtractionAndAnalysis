La Ferrari è ufficialmente tornata: nel caso in cui non bastasse la pole position ottenuta ieri da Charles Leclerc, è stata la perfetta condotta in gara del giovane talento di Monte Carlo a certificare che, quest'anno, la scuderia di Maranello sarà della partita. Il ferrarista è scattato bene dalla prima casella in griglia e poi ha controllato per tutta la gara, rispondendo sempre con freddezza e lucidità, guidato anche da un muretto che non si è mai fatto sopraffare dall'ansia, agli attacchi di Max Verstappen. Alla fine, con un po' di fortuna, è arrivata non soltanto la vittoria che interrompe un digiuno lungo più di due anni, ma anche la doppietta: a completare la festa rossa è infatti Carlos Sainz che, partito terzo, è riuscito sul finale a sorpassare il campione del mondo in carica, a pochi chilometri dalla fine e solo qualche istante prima che fosse costretto al ritiro per un problema meccanico. Completa il podio Lewis Hamilton, fortunato a raccogliere proprio all’ultimo giro il terzo posto in seguito al ritiro (anche questo per problemi meccanici) dell’altra Red Bull di Perez. 

Foto: Instagram f1