“Siamo inorriditi dalla notizia che più di 70 persone, tra cui migranti, donne e bambini, sono state uccise venerdì mattina a Hodaida e Sada, in palese disprezzo per la vita dei civili”. È quanto si legge in una dichiarazione congiunta siglata dall’organizzazione umanitaria italiana INTERSOS insieme ad altre ONG attive nel Paese. “A Sada, una struttura di detenzione per migranti è stata attaccata durante la notte, insieme ad altri edifici, provocando, in base alle prime notizie raccolte, la morte 67 persone e 108 feriti. A Hodaida, tre bambini sono stati uccisi mentre giocavano in un campo di calcio e almeno cinque adulti sono rimasti feriti. Nella stessa area, gli attacchi aerei hanno danneggiato anche un centro per le telecomunicazioni causando l’interruzione della connessione a Internet in tutto il paese e il blocco delle linee telefoniche in diversi governatorati.
L'escalation arriva dopo che il Consiglio per i Diritti Umani delle Nazioni Unite ha votato per porre fine al mandato del Gruppo di Eminenti Esperti, l'unico organismo internazionale indipendente incaricato di esaminare tutte le presunte violazioni e abusi del diritto umanitario internazionale e di altri campi rilevanti del diritto internazionale commesse da tutte le parti in conflitto. Questi bombardamenti aerei arrivano dopo che tre strutture mediche e un serbatoio d'acqua sono stati attaccati solo nel corso di questa settimana. Le agenzie umanitarie che operano in Yemen invitano le parti in conflitto a rispettare il diritto internazionale umanitario e il diritto internazionale sui diritti umani e a proteggere i civili e le infrastrutture civili durante le ostilità. “Chiediamo inoltre alla comunità internazionale – sottolinea la dichiarazione - di garantire la responsabilità per tutte le violazioni e gli abusi contro bambini e civili in Yemen, attraverso il ripristino urgente di un meccanismo internazionale di monitoraggio e segnalazione indipendente e l'istituzione di un meccanismo investigativo internazionale con risorse e personale adeguati”
 
La dichiarazione è stata sottoscritta da INTERSOS insieme a Action contre la Faim, Danish Refugee Council, Handicap International — Humanity & Inclusion, Norwegian Refugee Council, Oxfam, Saferworld, Save the Children.