Continua a infrangere record la nazionale italiana di nuoto, ma soprattutto continua a sorprendere Gregorio Paltrinieri, che dopo aver vinto sfiorando il record del mondo i 1.500m stile libero in vasca, ha conquistato un bronzo e un argento in acque aperte, fino all'oro di oggi. Greg, infatti, sulla distanza olimpica dei 10km, ha battuto, allungando nel finale, il connazionale Domenico Acerenza, favoloso argento, e il tedesco Florian Wellbrock, oro nella 5km davanti proprio a Greg. Quelle della coppia Paltrinieri-Acerenza sono la 18° e 19° medaglia italiana in questa edizione dei mondiali, stracciato il record di 16 conquistate sempre a Budapest ma nel 2017. Per l'Italia è l'ottavo oro, che la rafforza in terza posizione nel medagliere assoluto dietro agli USA (17) e alla Cina (9), e davanti all'Australia (6). In serata Chiara Pellacani sarà impegnata nella finale dal trampolino 1m di tuffi mentre il Settebello dovrà vedersela con i padroni di casa dell'Ungheria nei quarti di finale del torneo di pallanuoto maschile.