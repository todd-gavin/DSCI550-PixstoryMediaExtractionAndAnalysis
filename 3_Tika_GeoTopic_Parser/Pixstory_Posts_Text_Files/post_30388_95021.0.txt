Il Manchester United ha annunciato l'assenza di Cristiano Ronaldo dal match di Premier League che questa sera vedrà di fronte i Red Devils e il Liverpool di Jurgen Klopp. Lo stop dell'attaccante portoghese è conseguenza della triste notizia diffusa da lui stesso nella giornata di ieri, ossia la morte del gemellino maschio che la moglie Georgina Rodriguez portava in grembo assieme a una femmina, quest'ultima venuta fortunatamente alla luce senza problemi. 
Nel comunicato diffuso dal Manchester United si legge: "La famiglia è più importante di qualsiasi altra cosa e Ronaldo sta sostenendo i suoi cari in questo momento estremamente difficile. Sottolineando la richiesta di privacy espressa dalla famiglia, confermiamo l’assenza di Ronaldo nella partita di martedì sera ad Anfield". Numerosi i messaggi di vicinanza arrivati a Ronaldo e Georgina, tra cui quello della Juventus. Pare che questa sera anche i tifosi di Liverpool esprimeranno il loro cordoglio con un applauso collettivo da far scattare al minuto 7 - come il numero di maglia del portoghese - della partita.