Negli Anni ’80 del Quattrocento troviamo Aldo Manuzio proprio a Venezia, città in cui le opportunità commerciali e il clima intellettuale favorivano un progetto rischioso come quello di stampare tutte le opere greche classiche in lingua originale:
• A Venezia si trovavano importanti biblioteche private, pubbliche e appartenenti a ordini religiosi che contenevano molti testi classici greci e latini.
• Dopo la caduta di Costantinopoli nel 1453, molti abitanti dell’Impero Romano d’Oriente, di cultura greca, si erano dispersi, e un nutrito gruppo di loro aveva trovato rifugio presso la città lagunare.
• A Venezia esisteva una fiorente industria editoriale, che grazie all’introduzione del libro a stampa aveva eclissato la concorrenza di tutte le altre città europee.
A Venezia, la tipografia era stata introdotta nel 1469 dal tedesco Johannes de Spira (Giovanni da Spira), che aveva intravisto il potenziale commerciale della città, collegata per vie commerciali sia all’Europa Centrale (via terra) e all’Oriente (via mare); per quanto riguarda l’effettivo commercio dei libri, essi partivano da Venezia come fascicoli ancora slegati, e salpavano verso questi lidi. Giovanni ottenne dal Senato veneziano anche il monopolio per cinque anni sulle pubblicazioni a stampa nella città (in un’epoca priva di brevetti o tutela del diritto d’autore), che però non fece in tempo a sfruttare a causa della sua morte prematura. I primi impressori veneziani stampavano per lo più testi classici, patristici o umanistici, ma dopo una crisi di sovrapproduzione che colpì il mercato nel 1473 il catalogo delle tipografie si ampliò includendo anche libri dal mercato più sicuro, di cui clero e università avevano necessità, divenendo dei certi clienti. Gli stampatori veneziani divennero abili nel far coincidere domanda e offerta, a creare ovvero un mercato sicuro, anche grazie alla loro perizia tecnica e alla loro abilità commerciale: una qualsiasi diocesi europea sapeva che affidarsi ad uno stampatore veneziano per una nuova copia della Bibbia o per un breviario le avrebbe garantito una copia di qualità del libro richiesto; i libri liturgici venivano inchiostrati di rosso e di nero, e quindi la presenza di due colori richiedeva una certa abilità tecnica al torchio affinché il prodotto fosse di buon livello.