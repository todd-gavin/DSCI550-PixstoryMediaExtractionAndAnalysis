“L’ultima parola” – scritto dallo stesso cantautore insieme a Marco Rettani, arrangiato da Enrico "Kikko" Palmosi e mixato da Sabatino Salvati – è stato presentato in gara a “Una Voce Per San Marino”, contest internazionale per la selezione del rappresentante sammarinese all'Eurovision Song Contest 2022. Un’esperienza unica per il cantautore che si è messo ancora una volta a nudo, e che gli ha permesso di entrare in contatto con il suo pubblico italiano e non solo.
«“L’ultima parola” è un brano che ho scritto per chiedere scusa – dichiara Matteo Faustini – non sappiamo quanto tempo abbiamo, ogni giorno potrebbe essere l’ultimo. Ne vale quindi la pena di rifugiarsi nell’orgoglio aspettando di poter dire alla prima occasione “te l’avevo detto”? Secondo me, no. È una riflessione sulla parola “scusa”, l’ultima della canzone, con la speranza di costruire dei nuovi ponti e non dei muri». Il brano è “il quarto figlio di un disco consapevole” in uscita quest’anno, e si aggiunge ai singoli già pubblicati “1+1”, “Stanco Di Piangere” e “Per Donare”. La copertina, ideata da Matteo stesso, rafforza il messaggio che il brano e il video vogliono lasciare e raffigura il cantautore con un mazzo di fiori pronto a chiedere scusa. Dall’altra parte della porta, però, c’è una clessidra che indica che il tempo è scaduto, che ormai è troppo tardi. MATTEO FAUSTINI, giovane cantautore bresciano protagonista della 70a edizione del Festival di Sanremo nella sezione Nuove Proposte con il brano “Nel Bene e Nel Male” e vincitore del “Premio Lunezia per Sanremo” per il valore musicale e letterario del brano in gara, ha esordito al 2° posto della classifica iTunes e tra i dischi più venduti nella classifica FIMI/GfK con il suo album di debutto “Figli delle Favole”. Dal disco di debutto sono stati estratti i singoli “Vorrei (La Rabbia Soffice)”, “Il Cuore Incassa Forte” e “La Bocca del Cuore”, oltre al brano “Il Gobbo” il cui video è stato realizzato in collaborazione il Centro Nazionale Contro il Bullismo BULLI STOP.