Vincere gli Europei e, nemmeno un anno dopo, non qualificarsi ai Mondiali sarebbe difficile da digerire. Nonostante il trionfo estivo la nazionale di Roberto Mancini non può che guardare avanti, in particolare ai due (si spera) scontri diretti di fine marzo quando agli spareggi ci si giocherà l'accesso alla fase finale della Coppa del Mondo in Qatar.

Per non rischiare la stanchezza di chi sarà convocato dal ct, Lega e Figc stanno dialogando per spostare la giornata di campionato del prossimo 20 marzo così che gli azzurri possano prepararsi al meglio alla partita con Macedonia del Nord e, in caso di vittoria, contro Portogallo o Turchia. Le date di queste sono giovedì 24 e martedì 29 marzo.

"A me dispiace perché si confondono le dinamiche politiche di questi giorni con la qualificazione della Nazionale", ha spiegato Gravina, numero uno della Figc, a Radio Anch'io Sport, trasmissione di Rai Radio1, "Noi dobbiamo qualificarci, abbiamo le condizioni per poterlo fare anche se ci siamo complicati la vita da soli sbagliando due rigori importanti. Ora abbiamo due partite secche da vincere ma l'Italia ha dimostrato che quando è il momento sa reagire alla grande. Noi ci auguriamo che la Lega possa concedere a Mancini qualche giorno in più, ci stiamo lavorando, anche perché in quei giorni ci sono anche le coppe".