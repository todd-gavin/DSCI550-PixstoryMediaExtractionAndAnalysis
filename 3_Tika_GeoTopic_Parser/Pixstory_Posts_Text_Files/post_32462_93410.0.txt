Nella quarta giornata dei campionati italiani assoluti di nuoto in corso a Riccione, sono ben quattro le staffette azzurre qualificate agli Europei di Roma e ai mondiali di Budapest di quest'estate. Ottengono il tempo limite tutti gli atleti impegnati nella 4x100 mista sia al maschile che al femminile e quelli della 4x200 stile libero maschile. I titoli italiani di oggi se li aggiudicano Piero Codia (100 farfalla), Magherita Panziera (100 dorso), Matteo Restivo (200 dorso), Ilaria Cusinato (200 farfalla), Luca Pizzini (200 rana), Silvia Di Pietro (50 stile libero) e Marco De Tullio (200 stile libero). Da segnalare in quest'ultima gara il tempo di 1.48.26 con cui il quindicenne Lorenzo Galossi domina la finale B e realizza il record italiano juniores e ragazzi.