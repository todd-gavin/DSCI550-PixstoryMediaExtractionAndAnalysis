In due mesi per Lukaku al Chelsea è cambiato tutto. Prima la sua intervista in cui affermava che "col rinnovo sarei rimasto all'Inter, spero di tornare", e poi il blocco di tutte le attività del club e la messa in vendita da parte del patron Abramovich. Se il suo ritorno doveva incoronarlo "re" della Londra a maglia blu, in realtà adesso si inizia a parlare di cessione a fine anno e di un suo possibile dietrofront all'Inter. Un'ipotesi suggestiva ma che potrebbe davvero avere delle fondamenta.

Al ritorno a Milano però ci sono due ostacoli e, a leggere le analisi dei principali media italiani e inglesi, non sono proprio insormontabili. Entrambi, ovviamente, riguardano le condizioni economiche. Da un lato infatti il Chelsea, che neanche un anno fa ha pagato 113 milioni di euro per avere l'attaccante belga, non chiederebbe meno soldi di quanti sborsati. Primo ostacolo che potrebbe essere superato con il prestito di Lukaku invece di una cessione. Sempre che i Blues siano d'accordo. Secondo problema è l'ingaggio del giocatore, lievitato da 7,5 milioni di euro all'Inter agli oltre 12 milioni di euro a Londra. Qui servirebbe la forza di volontà proprio di Lukaku e il suo sacrificio per far quadrare i conti.

Insomma, non è impossibile un ritorno del belga in nerazzurro, ma devono incastrarsi un po' di cose perché si avveri. E tra queste c'è anche la concorrenza in primis del Tottenham di Antonio Conte che, non solo riabbraccerebbe volentieri Lukaku, ma potrebbe anche pagarlo quanto vuole il Chelsea e quanto vuole lui.