Prima medaglia d'oro per l'Italia ai mondiali di atletica leggera in svolgimento a Eugene. A conquistarla è stato il campione olimpico in carica nella marcia 20 chilometri, Massimo Stano, che negli Stati Uniti ha battuto tutti su una distanza più lunga, i 35 chilometri. La sua medaglia d'oro si somma all'unica vinta dagli italiani fino a ora, il bronzo di Elena Vallortigara nel salto in alto.

La gara di Massimo Stano non è partita subito forte. Anzi, dal gruppone è presto uscito il giapponese Daisuke Matsunaga, ripreso dagli inseguitori solo al chilometro 20. Tra questi c'era anche l'azzurro che, una volta raggiunto il giapponese, ha messo la quarta dimostrando una gran gamba. Lo sprint finale negli ultimi chilometri gli ha permesso di lasciare indietro anche chi con lui stava facendo una gran gara, cioè il giapponese Kawano quindi lo svedese Karlstrom. 

L'oro di Stano è il primo dopo un digiuno di tantissimi anni, l'ultimo primo posto era arrivato nel 2003 nel salto con l'asta. A vincerlo Giuseppe Gibilisco.