Negli anticipi della 31° giornata della Serie A, la Lazio batte il Sassuolo per 2-1 in casa all'Olimpico e si mette in quinta posizione in classifica con una lunghezza di vantaggio su Atalanta e Roma, che dovranno giocare domani contro, rispettivamente, Napoli e Sampdoria. Di Lazzari e Milinkovic Savic le reti laziali, a fronte dell'inutile gol di Traoré al 94'. Negli altri due anticipi , il Torino espugna Salerno con un gol di Belotti e condanna i campani a una quasi sicura discesa in serie B, mentre non è rosea neanche la posizione del Venezia, battuto di misura dallo Spezia in pieno recupero, e ora penultimo con gli stessi punti del Genoa. Domani i big match Atalanta-Napoli e Juventus-Inter, oltre a Sampdoria-Roma, Fiorentina-Empoli e Udinese-Cagliari. Lunedì la giornata si chiuderà con Verona-Genoa e Milan-Bologna.