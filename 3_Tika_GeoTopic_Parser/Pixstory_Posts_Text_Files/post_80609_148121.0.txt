സിനിമയിൽ സൂപ്പർ സ്റ്റാറിന്റെ ആവശ്യമുണ്ടോ..
ആദിമമനുഷ്യരുടെ കാലം മുതൽക്കേയുള്ളതാണ് വീരാരാധന.  വലിയ വന്യമൃഗങ്ങളെ കൊല്ലുന്ന മനുഷ്യരെ ഗോത്രത്തിലെ വീരൻമാരായി ആരാധിച്ചു കൊണ്ടായിരിക്കാം തുടക്കം. പിന്നീട് ആധുനിക മനുഷ്യരായി മാറിയപ്പോൾ യുദ്ധവീരൻമാരെ ആരാധിക്കാൻ തുടങ്ങി. കാലക്രമേണ മനുഷ്യ സമൂഹത്തിൽ കലാപരമായ കഴിവുകൾക്ക് പ്രാധാന്യം ലഭിക്കുകയും കലാകാരൻമാർക്കും കലാകാരികൾക്കും സമൂഹത്തിൽ ബഹുമാനവും പ്രാധാന്യവും ലഭിക്കാൻ തുടങ്ങുകയും ചെയ്തു.. അവരിൽ ഏറ്റവും മികച്ചവർ ജനങ്ങളുടെ ആരാധനയ്ക്ക് പാത്രമായി തീർന്നു. അതുപോലെ തന്നെ കായിക മത്സരങ്ങളിൽ വിജയിയാകുന്നവർക്കും സാധാരണ ജനങ്ങളുടെ മനസ്സിൽ വീരപരിവേഷം ലഭിക്കാൻ തുടങ്ങി. പിന്നീട് എല്ലാ കലകളും കായിക ഇനങ്ങളും ഉൾക്കൊള്ളാൻ കഴിയുന്ന സിനിമ എന്ന മാധ്യമം വന്നതോടെ അതിൽ അഭിനയിക്കുന്നവർ സിനിമാപ്രേക്ഷകരുടെ പ്രിയപ്പെട്ടവരായിത്തീരുകയും അവരെ ആരാധിക്കാൻ തുടങ്ങുകയും ചെയ്തു.
സിനിമകളുടെ തുടക്കകാലത്ത് സൂപ്പർ താരങ്ങൾ ഉണ്ടായിരുന്നില്ല. അല്ലെങ്കിൽ എല്ലാവരും സൂപ്പർ സ്റ്റാറുകളായിരുന്നു. കഥയെക്കാൾ അഭിനേതാക്കൾക്ക് പ്രത്യേകിച്ചും നായകൻമാർക്ക് പ്രാധാന്യം വന്നതോടെയാണ് സിനിമ പുരുഷ കേന്ദ്രീകൃതമാകുന്നത്. അതോടെ സൂപ്പർ സ്റ്റാറുകൾ എന്നൊരു വിഭാഗം ഉടലെടുക്കുകയും ചെയ്തു. മലയാള സിനിമയിൽ എഴുപതുകളിലാണ് താരാധിപത്യം ചെറിയ തോതിൽ തുടങ്ങുന്നത് എങ്കിലും എൺപതുകളുടെ രണ്ടാം പകുതിയോടെയാണ് മലയാള സിനിമ സൂപ്പർ സ്റ്റാർ കേന്ദ്രീകൃതമാകുന്നത്. താമസിയാതെ സൂപ്പർ സ്റ്റാറുകളുടെ ചുറ്റും കറങ്ങുന്ന അവസ്ഥയിലേക്ക് മലയാള സിനിമ മാറുന്ന കാഴ്ചയാണ് പിന്നീട് കാണൂന്നത്. 
സൂപ്പർ സ്റ്റാറുകൾ സിനിമയ്ക്ക് ആവശ്യമാണോ എന്ന ചർച്ച സൂപ്പർ സ്റ്റാറുകൾ ഉണ്ടായകാലം മുതൽക്കേ ഉള്ളതാണ്. സൂപ്പർ സ്റ്റാറുകളുടെ സ്റ്റാർഡത്തിന് കോട്ടം തട്ടാത്ത രീതിയിൽ സിനിമ എടുക്കുന്നത് സിനിമയുടെ നിലവാര തകർച്ചയ്ക്ക് കാരണമാകുന്നു എന്നാരോപണമൂണ്ട്.  സൂപ്പർ സ്റ്റാറുകളുടെ ആരാധകരെ തൃപ്തിപ്പെടുത്തുന്ന കഥകൾ,അവർക്ക് പെർഫോമൻസ് ചെയ്യാൻ മാത്രമുള്ള രംഗങ്ങൾ എന്നിവയൊക്കെയാണ് ഇങ്ങനെയുള്ള സിനിമകളിൽ പലതിലും ഉണ്ടാവുക. ഭാഗ്യത്തിന് നമ്മുടെ സൂപ്പർതാരങ്ങൾ അഭിനയപ്രതിഭകളായതുകൊണ്ട് അവരുടെ സ്റ്റാർഡം നിലനിർത്തുന്ന സിനിമകളോടൊപ്പം മികച്ച കലാമൂല്യമുള്ള സിനിമകളും അവർ ചെയ്തിരുന്നു. അതിനാൽ മലയാള സിനിമകൾക്ക് കാര്യമായ നിലവാരത്തകർച്ചയുണ്ടായില്ല. രണ്ടായിരത്തിപത്തിനു ശേഷമാണ് താരങ്ങൾക്ക് പകരം അഭിനേതാക്കൾക്ക് പ്രാധാന്യം നൽകുന്ന സിനിമകൾ ഉണ്ടാകാൻ തുടങ്ങിയത്. പുതിയ സംവിധായകർ, തിരക്കഥാകൃത്തുക്കൾ, അഭിനേതാക്കൾ എന്നിവരുടെ കടന്നുവരവാണ് ഈ മാറ്റത്തിനു കാരണമായത്. മികച്ച സിനിമകൾ ഉണ്ടാക്കുന്നതിന് പുതിയ തലമുറ സിനിമാപ്രവർത്തകർ ശ്രമിക്കുന്നുണ്ട്. 
സൂപ്പർ സ്റ്റാർ കേന്ദ്രീകൃത ചിത്രങ്ങൾക്ക് കച്ചവട സാദ്ധ്യത കൂടുതലാണ് എന്നൊരു വലിയഗുണമുണ്ട്. തങ്ങളുടെ താരരാജാവിന്റെ സിനിമ കാണുവാൻ ഫാൻസ് ഇടിച്ചുകയറുന്നതും അവരുടെ പ്രചാരണങ്ങളിലൂടെ മറ്റുള്ള സിനിമാപ്രേക്ഷകർ പടം കാണാൻ ചെല്ലുന്നതും സിനിമകൾക്ക് സാമ്പത്തികമായി ഗുണം ചെയ്യുന്നുണ്ട്. ഒരു ശരാശരി നിലവാരമുള്ള ചിത്രമാണെങ്കിൽ പോലും സൂപ്പർ സ്റ്റാർ അഭിനയിച്ചതുകൊണ്ട് മാത്രം വിജയിക്കാറുണ്ട്. പലപ്പോഴും സിനിമാവ്യവസായത്തെ താങ്ങി നിർത്തുന്നത് സൂപ്പർ താരങ്ങളാണ്.  എത്രയോ വർഷങ്ങൾ മലയാള സിനിമയുടെ സാമ്പത്തികഭദ്രത പ്രേംനസീർ ആയിരുന്നു. അതിനുശേഷം മമ്മൂട്ടി,, മോഹൻലാൽ എന്നിവരും. മലയാളത്തിൽ മാത്രമല്ല മറ്റു ഭാഷകളിലും സൂപ്പർ താരചിത്രങ്ങൾക്ക് വലിയ ഡിമാന്റുണ്ട്. 
സിനിമ വെറും കല മാത്രമല്ല അതൊരു വ്യവസായം കൂടിയാണ്. വലിയ മുതൽമുടക്കുള്ള വ്യവസായം. അതിനാൽ സിനിമാവ്യവസായം നിലനിൽക്കണമെങ്കിൽ റിലീസാകുന്ന സിനിമകൾ തിയ്യേറ്ററുകളിൽ വലിയ കലക്ഷൻ നേടണം. അതിന് ഏറ്റവും സഹായകരമായിരുന്നത് സൂപ്പർ താരങ്ങൾ അഭിനയിക്കുന്ന ചിത്രങ്ങളായിരുന്നു. സൂപ്പർ സ്റ്റാറുകൾ ഒരു കാലഘട്ടത്തിന്റെ ആവശ്യമായിരുന്നു. ഇപ്പോൾ എല്ലാ ഭാഷകളിലും സൂപ്പർ സ്റ്റാറുകളുടെ  പ്രാധാന്യം കുറഞ്ഞു വരുന്ന കാലമാണ് ഇനി പഴയപോലെ ഒരു സൂപ്പർസ്റ്റാർ കാലം വരുമെന്ന് തോന്നുന്നില്ല. എങ്കിലും പുർണ്ണമായും ഇല്ലാതാവാനുള്ള സാദ്ധ്യതയുമില്ല. സൂപ്പർ സ്റ്റാറുകൾ സിനിമ എന്ന വ്യവസായത്തിന് വലിയ ഗുണം ചെയ്തിട്ടുണ്ട് എന്നതുപോലെത്തന്നെ സിനിമ എന്ന കലാരൂപത്തിന് ചെറിയ ദോഷങ്ങളും വരുത്തിവെച്ചു. സിനിമയിൽ സൂപ്പർ സ്റ്റാറിന്റെ ആവശ്യമുണ്ടോ എന്ന് ചോദിച്ചാൽ ഒരുപരിധിവരെ ആവശ്യമുണ്ട് എന്നുതന്നെ പറയാം. 
#M3dbcafe