Alle Olimpiadi di Tokyo Nicolò Martinenghi si era dovuto accontentare del terzo posto e della medaglia di bronzo. Ma si capiva che la sua progressione nello stile rana poteva spingerlo oltre e così è stato e il classe '99 a Budapest, dove sono in corso i Mondiali, è entrato nella storia. Ha vinto, ha battuto l'olandese Arno Kamminga e lo statunitense Nic Fink, ed è il primo italiano a riuscirci nei 100 metri rana, fino a oggi il podio più alto era arrivato solo nello stile libero.

Ha chiuso la gara con il tempo di 58.26 con un passaggio a 30.87 e il tempo finale che è migliore del record italiano (già suo) di due centesimi. I rivali hanno finito in 58.62 (Kamminga) e 58.65 (Fink). Nicolò però sperava in un suo tempo migliore, come ha detto ai microfoni della Rai a fine gara: "È molto strano, sono contento da un lato ma speravo in un tempo più basso. Ma questa era una gara da vincere".

Per lui ora si apre una nuova storia a livello sia personale che sportiva. E gli occhi non potranno che essere tutti su di lui e sul suo futuro: "È un'emozione allucinante, nella mia prima finale mondiale ho messo la mano davanti a tutti. Una gara calcolata perfettamente, sapevo che tutti e tre eravamo lì a allo stesso livello. Oggi la testa ha fatto tanto più del fisico".