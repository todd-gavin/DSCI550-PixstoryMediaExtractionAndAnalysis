Jannik Sinner si è qualificato per i quarti di finale degli Internazionali d'Italia a Roma dopo aver sconfitto 6-2 7-6 (6) Filip Krajinovic. Si tratta del miglior risultato al Foro Italico per l'azzurro, mai oltre gli ottavi nelle tre precedenti partecipazioni. Primo set abbastanza agevole per l'altoatesino che si porta sul 4-1 con due break consecutivi e poi chiude in 34 minuti. Più combattuto il secondo set, con Krajinovic che questa volta riesce a recuperare dopo essere andato di nuovo sotto di un break. Il serbo, numero 54 al mondo, tiene duro anche nel decisivo tie-break, con Sinner che riesce infine a spuntarla per 8-6. Domani Jannik è atteso da un importante test: incontrerà infatti Stefanos Tsitsipas che oggi ha battuto 4-6 6-0 6-3 il russo Karen Khachanov.  Negli altri match già disputati oggi, successi per 2-0 di Alexander Zverev su Alex De Minaur e di Felix Auger-Aliassime su Marcos Giron. Si giocano nel tardo pomeriggio i match tra Novak Djokovic e Stan Wawrinka e tra Rafael Nadal e Denis Shapovalov.