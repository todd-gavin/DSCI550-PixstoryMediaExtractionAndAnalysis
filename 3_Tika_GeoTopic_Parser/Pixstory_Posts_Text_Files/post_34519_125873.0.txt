Dopo la Supercoppa europea vinta qualche giorno fa dal suo Real Madrid, Carlo Ancelotti ha rilasciato un'intervista al Messaggero in cui ha raccontato di essere vicino alla fine della sua lunga carriera e ha fatto un po' i conti alla serie A. "Questa tappa al Real concluderà la mia carriera. Dopo i Blancos smetto", ha rivelato, "Il Real è il top del calcio. Ha un senso mettere la parola fine dopo questa esperienza". 

Per quanto riguarda il campionato di serie A ai nastri di partenza, ha detto la sua: "In Italia vedo le solite tre in pole position, magari con equilibri diversi. Il Milan ha preso un talento interessante come De Ketelaere e prosegue sulla linea tracciata da Maldini, ovvero i giovani. L’Inter ha il motore potente ed è tornato Lukaku. La Juventus sta ancora lavorando sul mercato ma già l’arrivo di Di Maria è un’operazione intelligente: campione integro, di qualità e di esperienza".

Poi c'è la Roma, possibile outsider: "Dybala, Wijnaldum e Matic sono colpi importanti. Spinazzola e Zaniolo sono usciti dall’ombra degli infortuni. La Roma può giocarsela con le altre, sebbene con i nuovi acquisti ci siano sempre le incognite legate ai tempi dell’inserimento".