Il divorzio tra la Salernitana e il suo ex direttore sportivo Walter Sabatini è ricco di veleni. Il manager non ha gradito le dichiarazioni rilasciate dal presidente Danilo Iervolino, che in un'intervista alla Gazzetta dello Sport lo ha definito “bugiardo”. Sabatini è intervenuto alla trasmissione radiofonica 'Radio Anch'io Sport', annunciando possibili azioni legali: “Se mi ha dato del bugiardo verrà in tribunale insieme a me, anche se lui ha grandi avvocati. Credo che sia una caduta di stile e di cattivo gusto”. Il tema della discordia sono le commissioni, sul quale Sabatini ha specificato: “Il problema delle commissioni non è un problema mio, è un problema del calcio, ideologico. Non contesto questo e accetto quello che dice Iervolino. Ancora oggi mi spiace non aver pagato una commissione di 4 milioni a Raiola per Pogba alla Roma. Ancora oggi sono pentito e credo di aver fatto un danno alla Roma, anche per Arnautovic al Bologna ho combattuto per la commissione da pagare e credo di aver fatto bene”.