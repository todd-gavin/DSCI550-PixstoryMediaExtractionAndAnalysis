Philadelphia 76ers - Miami Heat 90-99
Al termine di una partita combattuta, Miami vince ed elimina Philadelphia dalla corsa playoff. Per i 76ers è la quarta eliminazione in semifinale di Conference negli ultimi cinque anni. Miami è stata trascinata da un sontuoso Jimmy Butler, autore di 32 punti e 8 rimbalzi, ben supportato da Max Strus che realizza una doppia doppia da 20+11. Philadelphia paga le condizioni non ottimali di Joel Embiid che segna sì 20 punti, ma con un pessimo 7/24 al tiro. Non ha brillato neppure James Harden, autore di 11 punti e 9 assist, mentre Tyrese Maxey chiude anch'esso con 20 punti.

Dallas Mavericks - Phoenix Suns 113-86
Dallas porta la serie a gara 7, trascinata da un fenomenale Luka Doncic. Partita pressoché a senso unico, con i Mavs che arrivano all'intervallo già sul +15 allungando sensibilmente negli ultimi minuti del secondo quarto e controllando agevolmente nella ripresa. L'asso sloveno mette a referto 33 punti, 11 rimbalzi e 6 assist, ben supportato dal resto della squadra tra cui spicca Reggie Bullock con 19 punti. Per Phoenix altra partita sottotono di Chris Paul e anche l'altra stella Devin Booker non va oltre i 19 punti segnati. Migliore in campo Deandre Ayton con 21 punti e 11 rimbalzi.