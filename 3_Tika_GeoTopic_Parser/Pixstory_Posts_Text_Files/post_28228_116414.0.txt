La telenovela Michael Masi è ufficialmente conclusa. Il discusso direttore di gara, che aveva deciso tra le polemiche il convulso finale della stagione F1 2021 – attraverso scelte che, in seguito alla conclusione dell’indagine interna, la stessa Fia aveva bollato come “errori umani” – non è più un membro della Federazione Internazionale dell’Automobile. Australiano di Sidney, era arrivato al vertice della stanza dei 
bottoni ad interim nel GP di Melbourne 2019, funestato proprio nel corso del weekend dalla prematura scomparsa del suo predecessore, Charlie Whiting, per essere poi definitivamente confermato nel ruolo fino ai fatti di Abu Dhabi 2021. “La Fia conferma che Michael Masi ha deciso di lasciare l’organizzazione e di ristabilirsi in Australia per essere più vicino alla sua famiglia e cogliere nuove sfide professionali”, si legge 
nella breve nota ufficiale diramata dalla Federazione.

Foto: Instagram fia.official