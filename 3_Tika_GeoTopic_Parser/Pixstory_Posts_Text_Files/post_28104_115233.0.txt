Finalmente Charles Leclerc! Il pilota della Ferrari ha portato a casa la vittoria nel GP Austria interrompendo un digiuno che durava ormai da Melbourne (10 aprile). Dopo tre mesi d’attesa e frustrazione in cui il successo era sfumato tra problemi tecnici ed errori di strategia del box, per il monegasco stavolta tutto ha funzionato alla perfezione, o quasi: dopo ben tre sorpassi in pista ai danni del rivale Verstappen grazie a una rossa velocissima, Charles ha dovuto soffrire negli ultimi giri per via di un problema al pedale dell’acceleratore, che lo ha fatto penare senza però privarlo del terzo trionfo stagionale. Meno bene è andata al compagno Sainz, fermato dall’esplosione del motore proprio mentre il sorpasso a Max per il secondo posto sembrava ormai cosa fatta. Alle spalle dell’olandese, idolo del pubblico di casa, altro podio per Lewis Hamilton.

Foto: Instagram charles_leclerc