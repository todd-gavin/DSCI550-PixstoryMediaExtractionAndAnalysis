Novak Djokovic sarà tra i protagonisti dei prossimi Masters 1000 di Montecarlo e Roland Garros. In Francia infatti dal 14 marzo non sarà più in vigore il super green pass (né l'uso delle mascherine al chiuso) e così anche il tennista serbo potrà prendere parte alle due kermesse senza che si ripeta quanto già visto agli Australian Open.

Il torneo di Montecarlo comincerà il 9 aprile (e durerà fino al 17), quindi in tempo utile per l'abolizione del super green pass concesso solamente a chi ha il vaccino. Nessun problema per Djokovic, almeno stando alla situazione attuale, anche per la partecipazione al Roland Garros che dura dal 22 maggio al 5 giugno.

Una bella notizia per l'ex numero uno al mondo che nel 2022 ha preso parte solamente all'Atp di Dubai uscendo ai quarti di finale. Dovrebbe invece saltare, sempre per questione legate al vaccino, i due tornei americani a Indian Wells e Miami.