Grazie al pressing della Coldiretti salgono a 40 milioni di euro gli aiuti agli allevamenti avicoli per combattere l’influenza aviaria con risorse da impiegare in via prioritaria a favore degli operatori della filiera danneggiati dal blocco degli animali e delle esportazioni di prodotti trasformati a seguito dei casi di influenza dei polli negli ultimi due anni, 2021 e 2022. E’ quanto annuncia il presidente della Coldiretti Ettore Prandini in riferimento all’emendamento approvato in Commissione Bilancio al Senato al Decreto Sostegni Ter in conversione al Senato. E’ importante che i fondi stanziati vadano con priorità agli allevamenti colpiti, circa 1600 realtà a livello nazionale, con un’iniezione di liquidità alle imprese che oltre ai mancati redditi del periodo devono affrontare anche il forte aumento delle spese fisse a causa del rincaro dei costi energetici e dei materiali.  Infine, considerata la ciclicità della pandemia e gli effetti economici devastanti, è fondamentale – sostiene la Coldiretti - avviare sin da subito in Italia la sperimentazione e la produzione di un vaccino per l’influenza aviaria.