È uno dei quadri più noti del XX secolo. Forse proprio il più iconico. "Shot Sage Blue Marilyn", dipinto nel 1964 da Andy Warhol andrà all’asta da Christie's, a maggio. 
Valore stimato: 200 milioni di dollari, cifra che la renderebbe l'opera d'arte del XX secolo più cara mai venduta all'incanto.

"Il dipinto più significativo del 20esimo secolo messo all'asta in una generazione, 'Marilyn' di Andy Warhol, è l'apice assoluto del pop americano e la promessa del sogno americano che racchiude ottimismo, fragilità, celebrità e iconografia tutto in una volta", ha spiegato Alex Rotter, presidente di Christie's per l'arte del 20esimo e 21esimo secolo.

Rotter ha detto che l'opera del 1964 e' "uno dei più grandi dipinti di tutti i tempi" e lo ha paragonato alla Gioconda, 'La nascita di Venere' di Botticelli e 'Les Demoiselles d'Avignon' di Picasso.

Il dipinto arriva dalla Thomas and Doris Ammann Foundation di Zurigo, che sostiene programmi sanitari e educativi per bambini.Tutti i proventi della vendita andrebbero alla Fondazione, rendendo la vendita potenzialmente l'asta filantropica con il maggior incasso dalla collezione di Peggy e David Rockefeller da Christie's nel 2018. I fratelli Thomas e Doris Ammann hanno fondato nel 1977 la Thomas Ammann Fine Art, una galleria di Zurigo specializzata in artisti impressionisti, moderni, del dopoguerra e contemporanei. Dopo la morte di Thomas nel 1993, Doris ha continuato a guidare la galleria fino alla sua morte, l'anno scorso. Il record raggiunto ad un'asta per un Warhol è di 104,5 milioni per il 'Silver Car Crash (Double Disaster)' nel 2013.