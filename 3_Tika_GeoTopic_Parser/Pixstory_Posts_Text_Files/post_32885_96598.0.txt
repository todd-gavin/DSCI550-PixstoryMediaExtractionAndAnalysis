Le piccole inguaiano le grandi. Il Napoli si fa rimontare 3-2 in casa dell'Empoli e scivola a -5 dalla vetta con una partita in più rispetto a Inter e Milan, salutando in pratica il sogno scudetto. Prima era toccato alla Fiorentina perdere 2-1 a Salerno e ritrovarsi a -7 dalla Juventus (4°) con un match in più. Per i violi resta concreto l'obiettivo Europa League, con 2 punti da recuperare alla Roma e una partita in meno. Si anima la zona salvezza grazie anche alla vittoria del Genoa per 1-0 nello scontro diretto con il Cagliari, mentre finisce 2-2 tra Bologna e Udinese, entrambe tranquillamente già salve. Il tutto in attesa del posticipo tra Milan e Lazio, fondamentale in chiave scudetto. I rossoneri hanno bisogno di una vittoria per restare davanti all'Inter, seppur con una gara in meno. Un pareggio o, peggio, una sconfitta, pregiudicherebbe fortemente le possibilità di scudetto dei rossoneri, visto anche un calendario ben più impervio di quello dei cugini nelle ultime 4 giornate.