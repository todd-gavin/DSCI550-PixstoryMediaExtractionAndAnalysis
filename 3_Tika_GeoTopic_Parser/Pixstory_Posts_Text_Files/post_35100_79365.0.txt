Marcell Jacobs torna a correre e a vincere. Il campione olimpico dei 100 metri lo ha fatto questa sera al meeting di Berlino in indoor sui 60 metri. Ha vinto la finale con il tempo di 6"51, chiudendo a soli 4 centesimi dal record italiano, e facendo meglio di Arthur Cissé, l'atleta che arrivò proprio davanti a Jacobs un anno fa. 

Il ritorno in pista è un buon inizio e rappresenta la sua seconda miglior prestazione in carriera sui 60 metri. "C'era tanta tensione in gara, sei mesi senza competere sono tanti", ha detto al termine della gara ai microfoni di Rai Sport, "La tensione che ho patito in batteria non mi ha fatto trovare buone sensazioni che ho trovato invece in finale. Tempo non male, ma posso migliorare tantissimo ancora quest'anno".