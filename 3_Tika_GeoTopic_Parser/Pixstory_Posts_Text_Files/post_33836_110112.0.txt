Tra meno di un mese il Milan ritornerà in campo in vista degli eventi pre-stagionali propedeutici alla prossima stagione. Tra gli impegni estivi in programma per il Milan, risalta fra tutte, la partita in programma il 16 luglio contro i tedeschi del Colonia. Un match molto particolare, non per il blasone, ma per le novità che porterà in dote. 

Il club, che ha terminato al 7° posto nell’ultima Bundesliga, ospiterà i nuovi Campioni d'Italia al RheinEnergieStadion per una partita valevole per la  Telekom Cup, già rinominata dai media tedeschi come ‘la partita dell'innovazione’.

Durante l’incontro verranno utilizzati, in campo e non solo, diversi apparecchi, strumenti tecnologici e servizi di ultima generazione, che consentiranno di guardare il match da diverse prospettive e angolature, entrando in prima persona nel campo di gioco.

Diversi giocatori del club tedesco saranno dotati di speciali telecamere, che offriranno ai tifosi una visione tutta nuova della classica partita di calcio. Tutto questo, grazie alla partnership tra il Colonia e la ‘Deutsche Telekom’.

Inoltre, saranno forniti, in tempo reale, dati e feedback riguardanti la partita e non solo. Allo stadio sarà presente un sistema di alta tecnologia capace di gestire in tempi brevi il flusso delle folle all’interno dell’impianto. I tifosi verranno informati sugli stand, sui ristoranti o sui bagni con la coda più breve, ottimizzando al massimo il traffico di persone all'interno della struttura. A goderne, ovviamente, saranno gli spettatori, che potranno vivere in maniera ancor più intensa una nuova esperienza allo stadio.