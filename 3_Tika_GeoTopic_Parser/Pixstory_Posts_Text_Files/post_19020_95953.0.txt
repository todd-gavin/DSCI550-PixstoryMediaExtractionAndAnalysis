Dopo averlo visto gareggiare - e vincere - sulla distanza corta dei 60 metri, c’è finalmente una data in cui Marcell Jacobs tornerà a correre sui 100 metri dopo l’incredibile medaglia d’oro alle Olimpiadi di Tokyo. L’azzurro scenderà in pista il prossimo 28 maggio a Eugene, negli Stati Uniti, per la Prefontaine Classic, terza tappa della Diamond League. Sarà la stessa struttura che a luglio ospiterà i Mondiali 2022 di atletica leggera.

Per Jacobs sarà un bel test, visti anche gli avversari contro cui dovrà gareggiare: ci saranno tutti gli atleti medagliati a Tokyo nei 100 e 200 metri, compresi lo statunitense Fred Kerley e il canadese André De Grasse che in Giappone hanno provato a giocarsela con l’azzurro.

“Sono onorato di partecipare all’edizione di quest’anno”, ha detto Jacobs tramite i canali federali, “l’adrenalina è già a mille, non vedo l’ora di sentire la pista sotto i miei piedi”.