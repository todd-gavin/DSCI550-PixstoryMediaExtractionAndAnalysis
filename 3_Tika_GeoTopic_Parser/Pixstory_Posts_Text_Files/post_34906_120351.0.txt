“Djokovic non è una minaccia nazionale, è nell'interesse dell'America che il più grande torneo del mondo ospiti il più grande giocatore del mondo, soprattutto da quando ha appena vinto il suo settimo torneo di Wimbledon a Londra”. Parole scritte in una lettera indirizzata a Joe Biden da parte di Nebojsa Jovanovic, presidente di un'associazione serba che ha la finalità di promuovere il gioco del tennis. Ha scritto al Presidente perché, a un mese dall'inizio degli Us Open, la presenza dell'ex numero uno al mondo è ancora incerta. Anzi, ci sarebbe da dire che è certo che non ci sarà, almeno stando alle norme attuali e alla mancanza di deroghe.

Eppure tutti vogliono Djokovic in America. Si sono mobilitati anche i suoi tifosi che hanno inondato di firme il sito di petizioni online Change.org. Si è aggiunto anche John McEnroe, per quattro anni numero uno al mondo Atp, che ha sottolineato come sia interesse degli Us Open ad avere il tennista serbo al via. Stessi discorsi fatti anche da politici come Robert Kennedy Jr.

Insomma, in tanti stanno spingendo verso la partecipazione di Djokovic. Lui stesso, in attesa di sapere il da farsi, ha fatto sapere in un post sui social che si sta allenando come se dovesse partire per gli Stati Uniti. "DIta incrociate".