Christian Eriksen non è solo tornato a giocare, ma nelle 11 partite di Premier League che ha fatto con il Brentford ha messo a segno anche un gol e fatto 4 assist. Le sue prestazioni, a meno di 10 mesi dal dall'arresto cardiaco subito agli Europei, hanno stupito tutti e ora ci sono diverse squadre interessate a lui. Prima fra tutte il Manchester United, o meglio il suo nuovo allenatore Erik ten Hag. Quest'ultimo sarebbe rimasto stupito nel breve periodo in cui Eriksen si è allenato con le giovanili all'Ajax da svincolato. Vederlo in campo con la maglia del Brentford lo avrebbe definitivamente convinto a puntare su di lui per il centrocampo dei Red Devils.

Non manca la concorrenza però. Anche Antonio Conte sarebbe interessato per il suo Tottenham all'ex centrocampista dell'Inter. A Londra Eriksen avrebbe anche l'opportunità di giocare la Champions League, cosa che non potrebbe fare a Manchester e nemmeno all'Everton, altra squadra molto interessata al danese. Insomma, la seconda vita calcistica di Eriksen è appena iniziata.