Un sontuoso Max Verstappen non ha lasciato alcuno scampo alle Ferrari. Si può riassumere così, in una sola frase, l'esito del primo GP di Miami della storia della Formula 1, vinto dal campione del mondo in carica che partiva dalla terza casella in griglia. Già in avvio, il primo momento decisivo della gara dell'olandese, in grado di scavalcare la rossa di Carlos Sainz e di mettersi a caccia di Charles Leclerc. Come al solito di un altro pianeta rispetto al resto del gruppo, i due dominatori di questo campionato F1 si sono rincorsi per diversi giri fino all'assalto decisivo di Max e al sorpasso per la leadership avvenuto sul rettilineo d'arrivo nel corso del nono passaggio. A 15 tornate dalla fine, poi, la tanto attesa Safety Car, chiamata in causa dopo l'incidente di Lando Norris con Pierre Gasly: azzerati i distacchi e con una Ferrari un po' più performante con gomme dure rispetto al primo stint su Medium, Charles ha infine provato in un paio di occasioni a riprendersi la leadership, incontrando però la strenua resistenza di Max. Volato via indisturbato negli ultimissimi giri prima della bandiera a scacchi. Terzo posto per Carlos Sainz, seguito da Perez, Russell e Hamilton. La F1 torna in pista fra due settimane per il GP Spagna a Barcellona. 

Foto: Instagram f1