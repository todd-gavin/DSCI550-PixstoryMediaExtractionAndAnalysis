Con la vittoria in trasferta con il Torino, il Cagliari per la prima volta quest'anno è fuori dalla zona retrocessione grazie a un 2022 iniziato come meglio non si poteva. L'arrivo di Mazzarri, le partenze di Godin e Caceres e gli innesti dei giovani Lovato, Bellanova, Altare e Grassi hanno dato la svolta a una stagione che sembrava essere disastrosa già dall'inizio, visti i soli 10 punti fatti in tutto il girone d'andata. E così dopo Di Francesco e Semplici, i rossoblu si sono affidati a Mazzarri e oggi il Cagliari occupa la quartultima posizione con 25 punti, a una distanza dal trio Spezia, Sampdoria e Udinese. 

Per festeggiare il ritmo da Champions League l'allenatore ha invitato tutta la squadra a mangiare fuori, compresa dirigenza e staff. Cena a base di pesce al ristorante Antica Cagliari dove Mazzarri è di casa. Un modo per festeggiare ma anche per fare gruppo e continuare su questa strada visto che il campionato è ancora lungo.