Dalla Spagna sono sicuri: la Juventus non riscatterà Alvaro Morata. Se così fosse sarebbe una vera e propria rivoluzione in casa bianconera dopo gli addii di Chiellini e Dybala prima e di Bernardeschi poi. Con l'interesse per Pogba e Jorginho e il probabile arrivo di Acerbi dalla Lazio, Allegri si troverebbe una squadra completamente rinnovata tra centrocampo e difesa. Ora tocca all'attacco.

Dopo due anni di prestito dall'Atletico Madrid alla Juventus non rimarrebbe che il riscatto per tenere Morata. Il problema è il costo, servirebbero 35 milioni di euro, soldi che a quanto pare il club torinese non sarebbe disposto a spendere.

Per Morata quindi si prospetta un ritorno all'Atletico che dal prossimo anno non avrà Luis Suarez. Morata al suo posto? Per i media spagnoli non rientrerebbe nei piani di Simeone. Ecco quindi spuntare la pista Barcellona con Xavi che sarebbe interessato all'attaccante. Per lui sarebbe la quinta squadra della sua carriera dopo Real Madrid, Juventus, Chelsea e Atletico.