Nick Kyrgios, durante il match vinto in 5 set contro l'inglese Paul Jubb a Wimbledon, si è reso protagonista di un gesto deplorevole e sotto gli occhi attenti delle telecamere. Il 27 australiano, in preda alla rabbia, ha prima scaraventato una pallina fuori dal campo e poi, ancora peggio, ha sputato verso la tribuna all'indirizzo di qualcuno in particolare. Il mistero è stato svelato nella conferenza post match ed è stato lui stesso a dirlo quasi giustificandosi: "Sì, è stato intenzionale. Qualcuno del pubblico mi ha insultato, mi ha detto che ero una m***a. È normale? No. Non capisco perché succeda sempre. Ho a che fare con odio e negatività da molto tempo, quindi non sento di dover qualcosa a quella persona. È letteralmente venuto alla partita per non supportare nessuno, solo per suscitare mancanza di rispetto. Va bene, ma se te lo restituisco è così che va".

Non è nuovo a comportamenti sopra le righe. Durante il torneo di Stoccarda Kyrgios aveva detto di aver ricevuto insulti razzisti. Questa volta erano offese diverse e lo ha puntualizzato lui stesso: "No, oggi no. Ma molta mancanza di rispetto mi è arrivata dal pubblico. Sto solo iniziando a pensare che sia normale, quando in realtà non lo è. Io non ho detto niente agli spettatori, fino a quando non hanno iniziato loro".