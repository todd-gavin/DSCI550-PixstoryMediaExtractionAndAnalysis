E' durata appena un anno l'esperienza di Gollini in Inghilterra. Il portiere di proprietà dell'Atalanta non sarà riscattato dal Tottenham e farà ritorno a Bergamo, ma non per restare visto che i nerazzurri hanno scelto Musso come titolare. Su di lui ci sarebbero già diverse squadre tra cui il Napoli.

A Londra non è andata come sperava Gollini. Appena 10 le presenze in campo, numero non sufficiente a fare scattare il riscatto automatico. "Confermiamo l'addio di Pierluigi Gollini dopo la conclusione del periodo in prestito dall'Atalanta", scrive il Tottenham in un comunicato, "Ringraziamo Pierluigi per il suo lavoro e gli auguriamo ogni bene per il futuro".

Come detto, ci sarebbe il Napoli sul portiere bolognese. Non è stata intavolata ancora alcuna trattativa, ma un contatto sì e Gollini avrebbe dato il suo benestare al trasferimento in azzurro eventualmente in prestito. A convincerlo anche la possibilità di giocare la Champions League.