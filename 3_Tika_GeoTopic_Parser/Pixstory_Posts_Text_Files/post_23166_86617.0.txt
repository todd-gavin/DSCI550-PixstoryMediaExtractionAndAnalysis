Un decalogo per la pace, dal titolo:' "il destino del mondo si gioca a Kiev". È l’appello firmato su Libération da Bernard-Henri Lévy, Salman Rushdie, Sting e Sean Penn. "Il presidente Volodymyr Zelensky, con il suo spirito di resistenza, il suo eroismo e la sua fedeltà incrollabile ai valori democratici, suscita l'ammirazione di tutti. E l'Europa, cosi' come gli Stati Uniti, ha il dovere politico e morale di stare, più che mai, al suo fianco", si legge nell'articolo. Così l'intellettuale, lo scrittore premio Nobel, il musicista e l'attore si dicono rallegrati dalle "sanzioni contro la Russia adottate dall'Unione Europea, dagli Stati Uniti, dal Canada, dal Giappone e da altri Paesi. Ma si puo' fare di piu'", ed esortano i governi a spingersi oltre. Dieci misure vengono indicate, in particolare. 1.La giustizia internazionale esamini tutte le procedure possibili per incolpare Putin e i suoi di crimini di guerra; 2.I Paesi che forniscono un aiuto militare urgente a Kiev si assicurino che le armi inviate corrispondano ai bisogni tattici del momento; 3.Le informazioni sui beni degli oligarchi russi siano portate a conoscenza dell'opinione pubblica russa; 4.Oltre alle compagnie aeree, tutte le compagnie di navigazione, i cargo con bandiera russa, tutte le imprese immatricolate in Russia abbiano l'accesso vietato nei mercati americani ed europei; 5.Le compagnie europee, americane o alleate congelino le loro attivita' commerciali in Russia e con la Russia; 6.I social media blocchino tutti gli account che permettono al governo russo e ai suoi lobbisti di diffondere la loro propaganda; 7.I servizi e i sistemi di Microsoft siano bloccati in tutta la Russia e i servizi cloud siano inaccessibili; 8.Le sanzioni personali vadano al di la' dei politici e dei loro oligarchi, devono estendersi ai responsabili militari e agli amministratori civili; 9.Tutti i conti bancari della Russia devono essere congelati; 10.Le importazioni di petrolio russo siano sospese in tutta l'Europa, che deve impegnarsi a diversificare in modo permanente il suo approvvigionamento di gas. "L'aggressione di Putin contro l'Ucraina libera non è solo questione militare. E' uno scontro fra due concezioni della società, due visioni di ciò che rende la vita degna di essere vissuta, in sostanza, due forme di civiltà “.