Si inaugura oggi l’edizione 2022 di Milano Artweek, la settimana dedicata all’arte moderna e contemporanea promossa dal Comune di Milano | Cultura che accompagna miart, la fiera che ospita 150 gallerie d’arte provenienti da ogni parte del mondo. “Questa settimana è molto importante per Milano e per tutto il Paese, soprattutto in questa delicata fase di ripresa di tutte le attività culturali – afferma l’assessore alla Cultura Tommaso Sacchi –. Appassionati e collezionisti si ritrovano in città per seguire le più significative espressioni dell’arte contemporanea, e Milano con i suoi istituti artistici, pubblici e privati, offre a tutti loro un ventaglio di proposte di grandissima qualità e interesse, con artisti protagonisti della scena internazionale. Un’occasione importante anche per i milanesi, che possono gettare lo sguardo su una realtà globale: da Cattelan a Żmijewski, da Sighicelli a Steve Mc Queen, da Mario Airò ad Alfredo Jaar, fino a Kiki Smith: una vera e propria summa della creatività contemporanea”. 