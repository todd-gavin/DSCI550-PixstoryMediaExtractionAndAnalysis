E sono due. Enea "Bestia" Bastianini vince la seconda gara dell'anno e si riporta in vetta alla classifica mondiale. Il pilota della Ducati, dalla quinta posizione in griglia supera subito Zarco e Bagnaia, poi resta sornione per metà gara fino a quando non è pressato da un Rins in rimonta. In quel momento cambia marcia, va a riprendere Martin e Miller e vince in solitaria! Sul podio con lui salgono Rins (Suzuki) e Miller (Ducati), mentre ai piedi del podio restano Mir (Suzuki) e Bagnaia (Ducati). Da urlo anche la gara di Marc Marquez, precipitato in ultima posizione per un problema tecnico al via, ha rimontato furiosamente fino alla sesta, dopo un bel duello con il campione in carica Quartararo, settimo. In classifica Bastianini ha 61 punti contro i 56 di Rins e i 50 di Aleix Espargarò. Bagnaia è 12° con 23 punti.