Lorenzo Sonego si è qualificato per il terzo turno del Roland Garros battendo 7-6  6-3 6-4 il portoghese Joao Sousa, reduce dalla finale al torneo di Ginevra. Ottima la partita del torinese, che nel primo set ha dovuto inseguire l'avversario scappato due volte avanti di un break, prima di vincere il tie break per 7-4. Nel secondo set Sonego ha alzato il livello di gioco, strappando subito la battuta all'avversario e mantenendo il vantaggio fino al 6-3 finale. Nel terzo parziale, l'azzurro ha nuovamente brekkato in apertura, salendo poi sul 5-2 con un secondo break, prima di subire una piccola rimonta dall'avversario ma riuscendo comunque a chiudere sul 6-4. Ora lo attende un osso davvero duro, il norvegese Casper Ruud che oggi ha concesso appena 9 game a Emil Ruusuvuori. Si è invece concluso il cammino di Marco Cecchinato, battuto abbastanza nettamente dal polacco Hubert Hurkacz con il punteggio di 6-1 6-4 6-2 in appena 89 minuti. Giocherà invece in serata Jannik Sinner, opposto allo spagnolo Carballes Baena, numero 89 del ranking ATP.