Anche nella seconda manche della Formula E, impegnata in questo fine settimana a New York, non sono mancate sorprese ed emozioni. A vincere è stato Antonio Felix Da Costa, partito dalla pole position dopo la penalizzazione di Nick Cassidy, più rapido del lotto in qualifica ma costretto a scattare dal fondo dello schieramento per aver sostituito alcune componenti della power unit. Non che, per il forte pilota portoghese di casa DS Techeetah le cose siano state facili in assenza del dominatore di ieri: il campione 2020 ha infatti dovuto fronteggiare la risalita di Stoffel Vandoorne, aggressivo sul finale ma poi costretto a rinunciare agli ultimi assalti per via delle bandiere gialle esposte fino alla fine della gara per l’incidente di Lucas Di Grassi e Oliver Askew. Alle spalle della coppia di testa, un gruppetto di piloti molto competitivi e autori di una bella battaglia a suon di sorpassi e controsorpassi fin sotto la bandiera a scacchi. Al terzo posto troviamo Mitch Evans, che si rilancia così in ottica iridata, seguito a ruota da Alexander Sims, Sam Bird, Robin Frijns e Nyck De Vries. Vandoorne torna leader del Mondiale, prossimo appuntamento a Londra dove, nel fine settimana del 31 luglio, andranno in scena altre due gare.

Foto: Instagram fiaformulae