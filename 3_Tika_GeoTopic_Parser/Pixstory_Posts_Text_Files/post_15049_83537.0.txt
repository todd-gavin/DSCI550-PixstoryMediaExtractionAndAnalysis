In libreria La regola del caos (Mursia, pagg. 344 Euro 17,00) dello scrittore milanese Gianluca Veltri, primo noir della collana Giungla Gialla Milano di Mursia diretta da Fabrizio Carcano, costola tutta meneghina della serie di gialli della storica casa editrice che porta i lettori a scoprire fascino e misteri delle città italiane.

Il corpo di un uomo viene ripescato nelle acque del Ticino, vicino al ponte di barche di Bereguardo. Poiché la morte risulta avvenuta a Milano, il caso passa dalla Questura di Pavia a quella del capoluogo meneghino. L’indagine viene affidata a Crespo, pluridecorato ispettore della Mobile, dai modi spicci ma efficaci, e alla sua squadra. Nel frattempo, un delinquente di medio spessore chiede all’ispettore di aiutarlo a trovare sua figlia che da qualche giorno risulta scomparsa. Due trame parallele che si inseguono a ritmo sostenuto, con diversi cambi di scena, mentre una Milano moderna e sorniona veglierà sulle sorti dei personaggi

Ma quella raccontata da Gianluca Veltri è soprattutto la Milano meno conosciuta, quella delle periferie e della malavita notturna invisibile che inghiotte vite e misteri.

A stupire il lettore anche la minuziosa capacità e originalità descrittiva dei personaggi tipica di Veltri, che mette al centro un ispettore vecchio stampo ma dai tratti assolutamente non banali:

«Leonardo Marazzuti all’anagrafe, ma per tutti Crespo, per l’incredibile somiglianza con l’ex bomber argentino Hernan Crespo, ritiratosi da qualche anno dai riflettori del calcio giocato. Tra le varie squadre italiane in cui aveva militato anche la sua amata Inter, con ottimi risultati peraltro. Era in quegli anni di inizio nuovo millennio che Leonardo era diventato Crespo, in omaggio a quel campione. 

Ad affiancarlo nell’inchiesta una squadra di sbirri dalle maniere spicce che spesso per contrastare la malavita non esita a spingere le regole un po’ più in là e che, durante le indagini, si lascia guidare dal ritmo, lo slang e il linguaggio di strada dei rapper milanesi Mahmood e Marracash che ben incarnano i racconti di una vita vissuta nelle periferie milanesi.