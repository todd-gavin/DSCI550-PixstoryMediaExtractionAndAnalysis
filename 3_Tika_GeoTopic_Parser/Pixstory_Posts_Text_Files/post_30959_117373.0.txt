Colpaccio del canadese Hugo Houle nella sedicesima tappa del Tour de France, la prima del trittico sui Pirenei. Il 31enne, che all'attivo aveva solo due vittorie a cronometro in 11 stagioni da professionista, ha vinto per distacco lasciando a oltre un minuto Valentin Madouas, Michael Woods e Matteo Jorgenson. Il gruppo maglia gialla è arrivato a 5'54, regolato da un sontuoso Wout van Aert: la maglia verde è prima andata in fuga, poi ha aspettato per il tratto in pianura Jonas Vingegaard che era stato attaccato in tre situazioni da Tadej Pogacar, rispondendo sempre con prontezza. È arrivato con la maglia gialla anche il terzo classificato Gerraint Thomas, bravo a recuperare nel finale un gap di 40" preso nel tratto più duro della tappa di oggi, mentre hanno perso terreno sia Adam Yates sia Romain Bardet, arrivato addirittura a oltre 3'30" dai big. In classifica generale il podio resta dunque inalterato con Vingegaard davanti a Pogacar e Thomas, mentre in quarta posizione troviamo ora Nairo Quintana. La classifica è però destinata a cambiare domani, quando è in programma un tappone pirenaico in cui esploderà ancora la sfida tra i due giovani fenomeni che si contendono il successo finale.