Ormai la trattativa è conclusa e Robert Lewandowski è un giocatore del Barcellona, esattamente come voleva e come ha fortemente voluto il club catalano. I rapporti con la sua ex squadra, quel il Bayern Monaco di cui ha fatto la storia e rimarrà nella storia, sono completamente logorati dopo le settimane precedenti alla cessione. Ne ha parlato lui stesso, intervistato da Espn: "Tutto quello che è successo nelle ultime settimane è stato 'politica'. Il club ha cercato di trovare un modo per spiegare ai tifosi il perché della cessione. L'ho dovuto accettare, anche se si dicevano molte cazzate, molte cose sbagliate su di me. Non era vero ma alla fine i tifosi, anche in questo periodo, mi hanno sostenuto. Alcune persone non hanno detto la verità, hanno detto qualcosa di diverso". 

Lewandowski ha lasciato il Bayern Monaco dopo aver segnato 238 reti in 253 partite, aver vinto il titolo di miglior marcatore del campionato nelle ultime 5 stagioni e tutta una serie di trofei tra cui anche una Champions League nel 2019/20. "Per me è sempre stato importante essere chiari, onesti. E forse per alcuni questo è stato un problema. Alla fine ho capito che era il momento giusto per lasciare il Bayern. L'addio per le voci su Haaland? No, non sarebbe stato un problema".