I guai muscolari di Aaron Ramsey continuano a tenere il giocatore lontano dal terreno di gioco anche in Scozia. Da gennaio la Juventus lo ha dato in prestito ai Glasgow Rangers, squadra in cui però ha fatto solo una decina di presenze a causa, ancora una volta, degli infortuni. Ed è per questo motivo che la squadra scozzese potrebbe rispedire il centrocampista al mittente al termine della stagione: si tratta infatti di un prestito con diritto di riscatto, diritto che il Glasgow non vorrebbe esercitare. D’altronde il giocatore era arrivato per fare la differenza, cosa lontana dai fatti.

Con la Juventus Ramsey ha un contratto da 7 milioni di euro a stagione fino a giugno 2023. La dirigenza bianconera dovrà mettersi al lavoro se vuole trovare una squadra che si accolli l’oneroso ingaggio per 12 mesi, cosa che però non è facile non avendo molti estimatori dopo anni di alti e bassi a Torino. L’alternativa, se non si trovassero squadre in cui cederlo in prestito e se non si volesse tenere fuori dai piani fino alla scadenza, sarebbe quella di trovare un accordo con il giocatore e rescindere il contratto. E’ ancora presto però per dire quale strada sarà presa.