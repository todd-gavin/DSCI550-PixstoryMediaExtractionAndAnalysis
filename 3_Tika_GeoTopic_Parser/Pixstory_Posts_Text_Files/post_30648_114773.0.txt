Secondo successo al Tour de France 2022 per Wout van Aert nell'ottava tappa della Grande Boucle. L'ex maglia gialla, ora detentore della maglia verde della classifica a punti, ha vinto la volata ristretta sullo spettacolare arrivo posto in cima alla collina di Losanna. Gli strappi finali hanno visto la UAE Emirates di Tadej Pogacar dettare il ritmo su livelli molto elevati, tanto che solo una ventina di corridori è arrivata col gruppo dei primi. In seconda posizione si è classificato Michael Matthews, terzo proprio Pogacar che anche oggi ha impressionato e guadagnato 4" sugli avversari grazie all'abbuono. Buon quinto posto per Alberto Bettiol, primo degli italiani. In classifica generale lo sloveno ha ora 39 secondi su Vingegaard e 1'14" su Geraint Thomas. Damiano Caruso resta il primo degli italiani ed è 17°.