ഞാൻ ഒന്നാം ക്ലാസിൽ പഠിക്കുമ്പോൾ അയൽവക്കത്ത് താമസത്തിനെത്തിയ ഇത്തയും കുടുംബവും,അമ്മയുടെ സംസാരപ്രിയം കാരണം വളരെ പെട്ടന്നാണ് ഞങ്ങളുമായടുത്തത്.അവിടുന്നങ്ങോട്ട് ഞങ്ങളുടെ ഓണവും പെരുന്നാളുമെല്ലാം ഒരുമിച്ചായിരുന്നു.സ്കൂൾ കാലഘട്ടത്തിലെ പെരുന്നാളോർമ്മകളിങ്ങളെ അർത്തലച്ച് കണ്മുൻപിൽ വന്ന് നിറയുകയാണ്.രാവിലെ കുളിച്ചൊരുങ്ങി പുത്തൻ വസ്ത്രങ്ങളണിഞ്ഞാണ് ഇത്തയും കുടുംബവും ഞങ്ങളെ വരവേൽക്കുക. ഞാനും അനിയത്തിമാരും അവിടെ ചെല്ലുമ്പോൾ സുമിയും സാലിത്തയും ഞങ്ങൾക്ക് മൈലാഞ്ചി ഇട്ട് തരുമായിരുന്നു,പിന്നീട് ഷാമിലും മോനുവും ഒക്കെ ചേർന്ന് പാട്ട് പാടലാണ്.അതിന് ശേഷമാണ് പെരുന്നാൾ വിരുന്ന്.വയറ് നിറയെ ബിരിയാണിയും കഴിച്ച് പായസവും കുടിച്ച് അവരെ ഉമ്മവീട്ടിലേക്ക് യാത്രയാക്കിയാണ് ഞങ്ങൾ തിരിച്ച് വീട്ടിലെത്തുക.ഇന്നത്തെ പെരുന്നാൾ ദിനത്തിൽ സുമിയും സാലിത്തയുമെല്ലാം അവരവരുടെ ഭർതൃഗൃഹങ്ങളിലാണ്,ഷാമിലും മോനുവും പഠനത്തിനായി വേറെയിടങ്ങളിലും..അങ്ങനെ പെരുന്നാളിന്റെ പഴയമധുരം ഞങ്ങൾക്കന്ന്യമായി..പഠനാവശ്യത്തിനായി ഞാനും നാട്ടിലില്ലാത്തതിനാൽ ഇടക്ക് പോലും അവരെയൊന്നും കാണാൻ കഴിയാറില്ല.ഇന്ന് തിരക്കുകൾക്കിടയിൽ പെരുന്നാൾ മധുരം ഒരോർമ്മ മാത്രമാകുന്നു.ആ പഴയകാലത്തിന്റെ സ്മരണകളിൽ ഇനിയും പെരുന്നാളുകളുണ്ടായിക്കൊണ്ടിരിക്കും, അപ്പോഴും ജീവിതത്തിന്റെ തിരക്കുകൾക്കിടയിൽ മതത്തിന്റെ മതിലുകൾക്കപ്പുറം നമുക്കെല്ലാവർക്കും ഒത്തുചേരാനും ഓർമ്മകളുണ്ടാക്കാനും കഴിയണം.
ഈദ് മുബാറക്🌙