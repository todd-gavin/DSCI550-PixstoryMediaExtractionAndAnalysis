Andrea Guerra lascia la guida di Lvmh hospitality excellence. Il manager italiano, ceo della divisione dedicata all'hôtellerie e membro del comitato esecutivo del colosso del lusso, ha deciso di lasciare il gruppo «al fine di perseguire nuovi progetti». Il suo successore sarà nominato a breve. Dal suo arrivo nel 2020 nella società francese, Guerra ha anche supervisionato le maison Fendi e Loro Piana. Il dirigente rimarrà in carica fino alla fine di maggio, per poi diventare un senior advisor per le strategie e lo sviluppo di Lvmh.

«Voglio ringraziare Andrea per le qualità di leader dimostrate all’interno del gruppo. Ha giocato un ruolo chiave nell’accompagnare verso l’eccellenza Belmond, recentemente acquisito, assicurando nel contempo a Thélios un posizionamento di player assoluto nel settore dell’eyewear», ha dichiarato il presidente e ceo Bernard Arnault. «Andrea ha inoltre pilotato Fendi e Loro Piana con grande determinazione, permettendo alle due maison di ottenere dei forti risultati in un periodo di grande incertezza. Sono felice che Andrea continuerà a lavorare con me e con il gruppo in qualità di advisor».

https://www.mffashion.com/news/livestage/andrea-guerra-esce-dal-gruppo-lvmh-202204281051534412