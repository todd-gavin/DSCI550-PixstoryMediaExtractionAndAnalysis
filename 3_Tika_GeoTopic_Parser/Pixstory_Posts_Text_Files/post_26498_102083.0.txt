Il weekend non ferma il glamour a Cannes. Niente riposo per il fashion system, che invece che godersi il clima estivo sulla Costa azzurra ha continuato a tenere gli occhi puntati sui diversi red carpet in programma. Perché se anche la schedule poteva apparire meno gonfia rispetto ai giorni precedenti, non si può mai sapere quali ospiti attesi e non avrebbero potuto fare la loro entrata in scena davanti al Palais des festivals et des congrès. E il non distrarsi ha giovato sicuramente ai media e ai fan presenti alla kermesse, che a sorpresa si sono trovati davanti alla diva per eccellenza Sharon Stone. Poche parole e tanti, tantissimi flash per lei che ha catalizzato l’attenzione su di sé come fece la sua Catherine Tramell in Basic instinct.
Se di momenti iconici si parla, allora non si può dimenticare anche una nota, anzi notissima, sfumatura colorata di glicine. Carla Bruni, ex première dame, sabato si è presentata un po’ a sorpresa sul tapis rouge avvolta da uno slip dress con paillettes all over griffato da Celine, e ieri sera di certo non poteva mancare a supportare la sorella Valeria Bruni Tedeschi durante la proiezione del suo film Les amandiers. Così è stata una vera calamita per i flash anche domenica, indossando un pezzo della collezione fall-winter 2022/23 di Saint Laurent.

https://www.mffashion.com/news/backstage/il-fascino-timeless-seduce-cannes-da-sharon-stone-a-carla-bruni-e-isabelle-huppert-202205231016011462