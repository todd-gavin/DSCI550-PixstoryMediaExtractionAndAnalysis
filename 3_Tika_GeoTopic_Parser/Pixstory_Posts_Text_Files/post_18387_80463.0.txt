Si riavvicinano l'Inter e Ivan Perisic. Il centrocampista è in scadenza di contratto e per questo motivo si era incontrato lo scorso novembre con la società: incontri non andati a buon fine perché da una parte Perisic chiedeva un ingaggio da 6 milioni di euro l'anno (oggi ne guadagna 5), dall'altra l'Inter vorrebbe ringiovanire la rosa e quindi avrebbe voluto valutare nuovi nomi. Ma da novembre a oggi nulla pare essere cambiato, la società non ha trovato giocatori adatti e il giocatore non si è accordato con nessuna squadra.

Ecco quindi che le parti si sono sedute a un tavolo e questa volta potrebbe chiudersi tutto con il rinnovo. L'Inter ora sul piatto può mettere anche un primo posto in classifica, una semifinale già raggiunta in Coppa Italia e il superamento (dopo dieci anni) del girone di qualificazione di Champions League. La parola passa a Perisic e alle sue richieste.