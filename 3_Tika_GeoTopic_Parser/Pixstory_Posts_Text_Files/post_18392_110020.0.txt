Sembrava archiviata la trattativa tra la Juventus e Di Maria. "Colpa" dell'argentino che, nonostante lo sforzo della Juventus per accontentarlo nel contratto da un anno solamente a 7 milioni di euro, non aveva dato alcuna risposta sino a oggi. Si vociferava che stesse aspettando una chiamata del Barcellona e, probabilmente, è così.

Ma alla telenovela si aggiunge un nuovo capitolo e a scriverlo è il calciatore stesso. Ospite del programma televisivo "Playroom" su Espn, a Di Maria sono state fatte vedere alcune magliette di squadre di calcio. Prima quella della Roma a cui ha risposto: "No, questa non mi interessa", poi quella della Juventus e qui la situazione è cambiata. "E' il club più grande d'Italia, una delle squadre interessate a me. Al momento sto riflettendo, mi concentro sulle vacanze e sulla famiglia".

Di nuovo non c'è molto, se non che Di Maria sa dell'offerta della Juventus ed è pronto a valutarla. Per ora si riposa, ma la scadenza del contratto con il Psg si sta avvicinando: dopo il 30 giugno può firmare ovunque.