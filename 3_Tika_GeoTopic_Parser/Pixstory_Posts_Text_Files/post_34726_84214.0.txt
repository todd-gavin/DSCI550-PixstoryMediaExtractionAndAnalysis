A 40 anni Ibrahimovic non ha alcuna voglia di smettere con il calcio giocato. Nonostante i guai fisici che lo stanno tenendo a riposo da qualche settimana, lui pensa solo al suo rientro e al suo futuro che non vede assolutamente lontano dal Milan, almeno fino a quando non vincerà con la maglia rossonera. Lo ha detto lui stesso intervenendo alla Triennale di Milano dove sono state presentate undici opere digitali, ispirate al suo libro Adrenalina.

"Il mio futuro è il calcio, il mio mondo è il calcio", le parole di Zlatan, "Mi spiace se al momento non riesco a giocare e questo mi dà tanto dolore, soprattutto ora che la squadra sta andando bene, anche se meno bene nelle ultime due partite. Voglio esserci e aiutare il Milan, da quando sono arrivato stiamo facendo grandi cose e ora ne manca solo una: vincere trofei. Stiamo lottando e stiamo lavorando per questo, non mollo fin quando non vinco con questa squadra".