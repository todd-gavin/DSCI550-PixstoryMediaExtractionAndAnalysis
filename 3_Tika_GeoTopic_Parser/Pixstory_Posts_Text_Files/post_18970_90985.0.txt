Dopo il doppio ritiro per un dolore agli addominali, Matteo Berrettini è stato costretto a ritirarsi anche dal torneo di Miami, questa volta per un problema alla mano destra. Dopo un consulto con i medici, lui e il suo team hanno deciso di procedere con una piccola operazione per garantire un rapido e completo recupero in vista dei tornei su terra rossa. Lo ha fatto sapere Berrettini stesso con un post sui social network in cui si è mostrato con la mano destra fasciata.

"Dopo il ritiro dal torneo di Miami a causa di un infortunio alla mano destra, io e il mio team abbiamo parlato con medici e specialisti, avendo effettuato tutti i controlli e gli accertamenti del caso, ci hanno consigliato di procedere con una piccola operazione. I medici ed il mio team stanno già discutendo del programma per tornare in campo e appena avremo un quadro più chiaro vi fornirò maggiori aggiornamenti. Come sempre grazie mille per il vostro supporto", ha scritto Berrettini comunicando di fatto che non è ancora certo il tempo di recupero e rientro in campo.