Parigi o Madrid. Madrid o Parigi. Il futuro di Mbappé è stato la telenovela che ci ha accompagnato nell’ultima stagione. Dal ‘Tic Tac’ – diventato meme in tempo zero – del giornalista spagnolo Josep Pedrerol, iper-convinto che l’attaccante giungesse alla corte di Ancelotti, al colpo di scena sul più bello, con il rinnovo in pompa magna con il PSG.

Una scelta, quella di Kylian, che ha fatto e farà discutere ancora per molto. Perché in Spagna non sono felicissimi di come sia finita la trattativa: in particolare i vertici de LaLiga, che da tempo hanno intrapreso una battaglia legale contro Manchester City e Paris Saint-Germain, i due club che negli ultimi anni non avrebbero agito secondo i criteri imposti dalla UEFA.

Fair Play Finanziario? «Io mi sposto un po’ più in là», diceva la canzone. Il campionato spagnolo, allora, ha deciso di affidarsi di nuovo alla giustizia per mettere i bastoni tra le ruote alle due società più ricche del mondo. Le accuse sono state formulate dall’avvocato Juan Branco, già famoso per aver lavorato alla difesa dei ‘Gilet Gialli’, gli attivisti dotati di giubbotto catarifrangente che a più riprese hanno congestionato la Francia, e di Julian Assange, il giornalista australiano salito alla ribalta della cronaca per il caso ‘WikiLeaks’.

Il piano degli spagnoli verte principalmente su 3 punti:
- revocare i contratti siglati a partire dal 25 giugno 2021 dai giocatori del PSG, da Mbappé fino a Messi
- permettere agli organi competenti una verifica approfondita dei conti del club
- mettere in luce il conflitto di interessi fra il Qatar e il Paris.

«I soldi del PSG non vengono dal nulla. L’investimento fatto per Mbappé viene direttamente dalle nostre tasche. Perché se il PSG ha bisogno di spendere milioni e milioni, il fondo qatariota aumenta il prezzo del gas. Noi, dunque, ci ritroviamo un rincaro anche sulla bolletta dell’elettricità», ha dichiarato Branco.