Gli Us Open perdono una possibile protagonista, ma il motivo è più che positivo. Angelique Kerber, attuale numero 52 del ranking WTA ma che in passato è stata anche in prima posizione, ha annunciato di essere incinta: "Volevo davvero giocare allo Us Open, ma alla fine ho deciso che due contro uno non è una competizione leale” ha scritto su Twitter. A New York la tedesca ha vinto nel 2016 e, nonostante i 34 anni, ha specificato di volerci tornare ancora in futuro: "Lo Us Open ha un posto speciale nel mio cuore e avrei voluto salutare tutti voi in campo prima di non essere in tour per un po'". La stampa tedesca riporta che la giocatrice vorrebbe proseguire almeno fino alle Olimpiadi di Parigi 2024.