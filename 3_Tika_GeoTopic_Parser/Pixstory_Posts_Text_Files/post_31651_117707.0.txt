Sabato 17 settembre 2022 la Collezione Giuseppe Iannaccone inaugura Caos Calmo, l’ottavo appuntamento del progetto IN PRATICA, che vede questa volta coinvolti i giovani artisti Chiara Di Luca (Milano, 1996) e Aronne Pleuteri (Erba, 2001), con una mostra a cura di Daniele Fenaroli e Gloria Vergani.
Dopo le presentazioni di Davide Monaldi, Luca De Leva, Andrea Romano, Beatrice Marchi, un collettivo di dieci giovani artisti albanesi in collaborazione con ART HOUSE di Adrian, Melisa e Zef Paci e Cleo Fariselli, – e dopo lo stop di due anni imposto dalla pandemia – il progetto IN PRATICA torna ad offrire lo spazio dello studio legale Iannaccone e Associati a giovani artisti emergenti, attraverso un processo simile alla “pratica” che svolgono gli avvocati alle prime armi, dando loro la possibilità di confrontarsi con le opere degli artisti già consacrati nel panorama internazionale presenti in Collezione.
Se nelle tappe precedenti il confronto è sempre avvenuto con il lavoro di artisti contemporanei, per la prima volta, Di Luca e Pleuteri sono invitati a relazionarsi con le opere della Collezione anni Trenta – ampliata con recenti acquisizioni –, incrociando così prospettive molto lontane temporalmente ma sorprendentemente vicine per sentimenti ed emozioni comuni.