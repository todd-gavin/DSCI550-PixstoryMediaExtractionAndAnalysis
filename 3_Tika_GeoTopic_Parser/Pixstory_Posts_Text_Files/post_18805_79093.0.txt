La Global Athlete l'ha definita una situazione "totalmente inaccettabile". Quanto denunciato dall'atleta belga Kim Meylemans è un avvenimento che ha dell'assurdo a pochi giorni dall'inizio delle olimpiadi invernali di Pechino. Al suo arrivo in Cina Meylemans è risultata positiva al Covid e quindi, secondo regolamento, avrebbe dovuto rispettare 7 giorni di isolamento all'interno del Villaggio olimpico. Avrebbe potuto partecipare alla vita del Villaggio ma in solitaria, quindi mangiando da sola, dormendo in una stanza isolata e così via. Invece quello che è successo è completamente un'altra storia.

"Ciao a tutti. Alcuni di voi hanno letto la buona notizia che sono stata mandata fuori dalla struttura di isolamento. Pensavamo che questo avrebbe significato che potevo tornare al Villaggio Olimpico. Non abbiamo mai varcato i cancelli del Villaggio ma mi hanno trasferito in un'altra struttura dove mi trovo ora", ha denunciato Meylemans sui social chiedendo aiuto, "Dovrei rimanere qui altri 7 giorni isolata, senza vedere nessuno e testandomi almeno due volte al giorno. Non sono nemmeno sicura che mi sarà mai permesso di entrare nel Villaggio. Ovviamente questa condizione è pesante per me. Quindi chiedo a tutti voi di dedicarmi un po' di tempo e provare a far conoscere la mia storia, perché non credo di poter sopportare tutto questo ancora così a lungo”.

Dopo la denuncia la Global Athlete ha commentato in modo negativo quanto avvenuto e la Cio è subito intervenuta. E' stato fornito un supporto a Meylemans e sistemata in una stanza singola all'interno del Villaggio Olimpico.