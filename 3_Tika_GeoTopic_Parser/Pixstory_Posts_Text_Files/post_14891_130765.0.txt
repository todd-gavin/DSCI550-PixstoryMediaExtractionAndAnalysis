In Svizzera, il volume dei ghiacciai si è dimezzato tra il 1931 e il 2016: è la conclusione di uno studio del Politecnico federale di Zurigo (ETH) e dell'Istituto federale di ricerca per la foresta, la neve e il paesaggio (WSL) pubblicato oggi sulla rivista scientifica The Cryosphere. I risultati dell'analisi - riferisce un comunicato - mostrano che i ghiacciai si sono sciolti sempre più velocemente: hanno perso la metà del loro volume tra il 1931 e il 2016 e poi un ulteriore 12% tra il 2016 e il 2021, ovvero in soli sei anni. Non tutti i ghiacciai sono stati colpiti allo stesso modo. Secondo lo studio - riferisce l'agenzia di stampa svizzera Keystone-Ats - l'entità dello scioglimento di un ghiacciaio dipende dall'altitudine a cui si trova, da quanto è piatta la lingua del ghiacciaio e da quanto è ricoperta di detriti. Ma in generale, anche se non tutti i ghiacciai si sono sciolti ogni anno, e che negli anni '20 e '80 la massa è addirittura cresciuta in casi isolati, il clima del XX secolo è stato decisamente sfavorevole per i ghiacciai.  Lo studio è stato realizzato con l'aiuto di 21.700 fotografie scattate tra il 1916 e il 1947 ed i ricercatori hanno determinato la superficie dei ghiacciai in due diversi momenti. Hanno quindi calcolato la differenza di volume e ricostruito la topografia di tutti i ghiacciai svizzeri per l'anno 1931. Il confronto è stato poi effettuato con i dati degli anni 2000. "Il ritiro dei ghiacciai si sta accelerando. Osservare da vicino questo fenomeno e quantificarne le dimensioni storiche è importante perché permette di dedurre la reazione dei ghiacciai al cambiamento climatico. Queste informazioni sono necessarie per sviluppare scenari affidabili per i futuri cambiamenti", ha osservato Daniel Farinotti, professore di glaciologia all'ETH di Zurigo e alla WSL, e coautore dello studio. Lo riporta l’ansa