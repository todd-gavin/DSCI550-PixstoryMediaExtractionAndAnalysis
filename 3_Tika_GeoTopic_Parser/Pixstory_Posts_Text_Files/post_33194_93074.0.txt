Un'incredibile gara a eliminazione nella classe Moto2 ha aperto la domenica del Gran Premio delle Americhe del Motomondiale. Sono caduti quattro dei primi cinque piloti nella classifica iridata della vigilia: Vietti (1°), Canet (2°), Chantra (3°) e Lowes (5°), ne hanno approfittato Ai Ogura e soprattutto un sontuoso Tony Arbolino, che è andato a vincere la prima gara in carriera nella classe di mezzo! Il pilota milanese ha mantenuto il sangue freddo e dalla terza posizione, con le cadute di Vietti e Canet, si è ritrovato in testa a difendersi da Dixon e Ogura. Alla fine Arbolino ha vinto portandosi in terza posizione nella classifica generale alle spalle di Vietti e Ogura. Tantissime le cadute nella ventosa giornata texana, tra cui una gigante innescata da Chantra al primo giro (cinque i piloti coinvolti) e quelle di Zaccone, Antonelli e Corsi. Unico altro italiano a punti è stato Romano Fenati, quindicesimo.