Dopo la vittoria di Nyck De Vries, la Mercedes si conferma ancora l’auto da battere in questo inizio di stagione 2022 della Formula E. Nel secondo ePrix di Ad Diriyah, in Arabia Saudita, non ha festeggiato il team ufficiale di Stoccarda ma la piccola scuderia monegasca Venturi Racing, che usa proprio la power unit campione del mondo in carica. La vittoria è infatti andata all’italo-svizzero Edoardo Mortara, seguito sul podio da Robin Frijns (Envision Racing) e dal compagno di squadra Lucas Di Grassi. Crolla invece sul finale De Vries, scivolato infine in decima posizione nei giri finali dopo aver corso una gara di vertice. Male Antonio Giovinazzi, ventunesimo e ultimo tra i piloti al traguardo.