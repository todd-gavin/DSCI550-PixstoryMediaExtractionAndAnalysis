Yōkai. Le antiche stampe dei mostri giapponesi, la mostra che espone le opere dei più spaventosi artisti giapponesi del XVIII e XIX secolo, non si ferma nemmeno ad agosto. Prodotta da Vertigo Syndrome e a cura di Paolo Linetti, l’esposizione sarà visitabile nel Belvedere della Villa Reale di Monza sino al 21 agosto 2022, e per quello che si preannuncia uno dei mesi più caldi dell’anno ha in serbo ancora tanti eventi ed incontri che permetteranno di conoscere e approfondire le più curiose tradizioni giapponesi.

Si parte domenica 7 agosto, alle 11, con “La morbida arte che vince il duro”, seminario dedicato all’antica e nobile pratica del Ju Jitsu, arte marziale giapponese che basa i suoi principi sulle radici del detto Hey yo shin kore do, ovvero "Il morbido vince il duro". Riccardo Baucia e Alessandro Ormas, che guideranno i partecipanti alla scoperta di questa arte, inizieranno raccontando, in particolare, le origini di una delle più antiche Scuole tradizionali di Ju Jitsu, quella dell’Hontai Yōshin Ryū, fondata nel 1635 nella regione di Oshu. I due chuden introdurranno il pubblico alla premessa filosofica del salice piangente, albero che rappresenta i principi della scuola perché, appunto, si piega nella tempesta rimanendo saldo sulle proprie radici, per realizzare poi una dimostrazione pratica dei TOSHU-Kata, kata a mani nude, e dei EMONO-Kata, che sono invece armati e prevedono l’utilizzo della spada, della spada corta chiamata “wakizashi”, del bastone e del coltello “Tanto”, utilizzato dai samurai. L’evento avrà la durata di un’ora circa e l’ingresso sarà gratuito per i possessori del biglietto di mostra valido per la giornata di domenica 7 agosto.