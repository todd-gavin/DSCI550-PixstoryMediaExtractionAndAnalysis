Si è fatta attendere più degli altri, ma alla fine avrà probabilmente l'onore di essere il primo team a svelare la monoposto 2022. Parliamo della Reb Bull, la quale oggi ha annunciato che svelerà la nuova RB18 il prossimo 9 febbraio.
Il team austriaco è l'ottavo a comunicare la data di presentazione e va ad inserirsi un giorno prima dell'Aston Martin. Mai come quest'anno, essere i primi a presentare la nuova vettura ha un'importanza particolare, data la grande curiosità che c'è per le monoposto rivoluzionate nell'aerodinamica dal regolamento tecnico appena entrato in vigore.
La Red Bull è particolarmente attesa dipo essere riuscita lo scorso anno ad interrompere il dominio di Lewis Hamilton e della Mercedes, strappando loro il titolo piloti. Confermata per questa stagione la coppia formata dal neo campione del mondo Max Verstappen e dal messicano Sergio Perez.
Solamente Haas e Williams devono ancora comunicare la data di presentazione delle loro nuove monoposto.