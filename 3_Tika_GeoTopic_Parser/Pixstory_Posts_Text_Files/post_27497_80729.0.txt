Dopo la presentazione di ieri, è già tempo di assaggiare la pista per l’Aston Martin AMR22. La nuova monoposto per il Mondiale F1 2022, svelata ieri nell’evento di Gaydon – dove ha storicamente sede il glorioso marchio britannico – sotto gli occhi incuriositi dei piloti Sebastian Vettel e Lance Stroll, è infatti già scesa in pista per il primo collaudo della stagione. A consentire questo shakedown è proprio il regolamento della 
Formula 1, che prevede come ogni team, nell’arco di un singolo campionato, possa percorrere un massimo di 100km con la monoposto attuale per finalità pubblicitarie e di marketing, e con gomme da esibizione ben diverse da quelle usate nei weekend di gara. C’è stato dunque un cosiddetto “filming day” sulla pista di Silverstone, che però è stato di certo utile agli ingegneri per verificare che tutto fosse a posto in vista del debutto ufficiale nei test di Barcellona, di scena sul Circuit de Catalunya dal 23 al 25 febbraio prossimi. 

Foto: Instagram astonmartinf1