Colpaccio di Miami in casa di Boston. Gli ospiti vincono 109-103 e si portano avanti 2-1 nella serie, al termine di una partita resa ancora più complicata dall'infortunio che ha fermato Jimmy Butler nella ripresa. Con la stella degli Heat limitata a 19 minuti di utilizzo è salito in cattedra un clamoroso Bam Adebayo da 31 punti e 10 rimbalzi che ha permesso a Miami di resistere al tentativo di rimonta dei Celtics. Il primo quarto si era chiuso addirittura sul 39-18, con gli ospiti in grado di salire anche a +26. Il recupero di Boston è stato guidato da Jalen Brown, autore di ben 40 punti e 9 rimbalzi, e da Al Horton, 20 punti e 14 rimbalzi, che hanno così sopperito alla serata no di Jayson Tatum, fermo a 10 punti con 3/14 al tiro. La rimonta si è però fermata a un punto dal pareggio, poi Adebayo e Strus, autore di 16 punti, hanno permesso a Miami di portare a casa il successo. In attesa di capire quanto l'infiammazione al ginocchio limiterà Butler, gli Heat riaccolgono Kyle Lowry, in campo per 29 minuti e autore di 11 punti e 6 assist.