Choc per il tennis femminile: a sorpresa, la numero 1 Ashleigh Barty, 25 anni, ha annunciato il suo ritiro dalle competizioni. L'annuncio è stato dato tramite una video intervista con la sua ex compagna di doppio Casey Dellacqua, nella quale l'australiana ha spiegato le ragioni della sua decisione: "E’ tempo di inseguire altri sogni. Non smetterò mai, mai e poi mai di amare il tennis. Sarà sempre una parte importante della mia vita, ma ora penso che sia importante potermi godere la prossima fase della mia vita come persona, non come atleta".
Barthy si era già allontanata dal tennis per due anni a partire dal 2014, sopraffatta dalla pressione e dai continui viaggi che questo sport richiede. Tornata nel circuito, ha vissuto una parentesi davvero eccellente di carriera, vincendo il Roland Garros 2019, Wimbledon 2021 e l'Australian Open dello scorso gennaio. In totale ha vinto 15 tornei di singolare e 12 di doppio, passando 121 settimane da numero 1 in classifica, di cui le ultime 114 consecutive. Negli ultimi mesi aveva vinto 25 delle 26 partite disputate, rendendo ancora più clamorosa questa sua decisione di abbandonare la carriera.