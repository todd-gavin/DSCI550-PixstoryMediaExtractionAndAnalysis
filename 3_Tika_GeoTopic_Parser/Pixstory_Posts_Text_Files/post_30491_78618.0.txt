Sono terminati in prevendita i 37.700 biglietti a disposizione per il derby Inter-Milan in programma sabato 5 febbraio alle ore 18.
Dopo due turni del mese di gennaio disputati con capienza ridotta a 5.000 persone a causa dell'aumento di casi di positività al Covid-19 registrati tra la popolazione italiana, dal prossimo weekend gli stadi della Serie A riaprono al pubblico al 50% della loro capienza.
Nonostante questo aumento, l'Inter ha fatto sapere di aver esaurito i posti a propria disposizione nella fase di vendita aperta lo scorso 28 gennaio e riservata ai titolari di abbonamento per la stagione 2019-2020, ai soci InterClub e ai titolari della Tessera SiamoNoi. 
Ai tifosi del Milan sono stati riservati 4.350 biglietti del secondo anello Blu, pari a metà della capienza della curva Sud. Saranno collegate con la partita canali tv di circa 150 nazioni.