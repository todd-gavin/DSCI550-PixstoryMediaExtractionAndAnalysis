Emergono le porzioni dell’antica pavimentazione medievale dagli scavi in corso in piazza Savonarola a Ferrara e, con esse: ulteriori frammenti forse riconducibili all’epoca precedente alla costruzione del Castello estense, le coperture a ‘spina di pesce’, le fondazioni della via coperta dei tempi di Alfonso I d’Este (al potere dal 1505 al 1534). Già nei primi tre giorni di scavi sono quindi diversi gli elementi raccolti dagli archeologi di  Phoenix archeologia, incaricata dal Comune, con il coordinamento della Soprintendenza. L’area – di circa mille metri quadrati – è interessata da lavori di rifacimento della copertura in porfido che integrano quelli, da poco conclusi, in largo Castello. Gli archeologi, che lavorano contestualmente al cantiere, in queste ore hanno svelato diverse porzioni dove i mattoni, posti di taglio, delineano il tracciato dell’antica area aperta che ‘guardava’ il Castello estense. Sul lato Est si trova il profilo della muratura attualmente più rilevante, ma stanno emergendo tracce anche sul lato opposto.  Poco oltre è venuta alla luce, scavando più a fondo (fino a un metro circa di profondità), un’altra pavimentazione che gli studiosi stanno ponendo a confronto con la situazione del quartiere precedente alla costruzione del Castello (1385).  Novità anche sotto via Coperta, il camminamento protetto situato al piano nobile del palazzo Municipale, sostenuto da cinque arcate. Qui gli scavi hanno portato alla luce i segni dell’antico ampliamento della via, risalente ad Alfonso I d’Este. In particolare sono stati trovati, lungo le pareti, nelle fondazioni, i punti di ampliamento, che corrispondono a quelli rilevati in altezza durante i restauri del primo piano, nel 2005.  “Un cerchio che si chiude”, spiega la dottoressa Chiara Guarnieri, coordinatrice della squadra di archeologi. La corrispondenza tra elementi storici è stata rinvenuta anche nella pavimentazione : la disposizione dei mattoni – a ‘spina di pesce’ – emersa nell’ area aperta antistante il Castello è del tutto uguale a quella trovata in corso Martiri della Libertà, nei precedenti lavori di ripavimentazione, del 2010.