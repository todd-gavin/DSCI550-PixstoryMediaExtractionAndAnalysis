C’è un’offerta ufficiale per il Chelsea. L’ha presentata il miliardario britannico Jim Ratcliffe - che sarebbe l’uomo più ricco del Regno Unito - mettendo sul piatto circa 5 miliardi di euro. Il proprietario dell’azienda chimica Ineos non ha solo intenzione di acquistare il club, ma anche di potenziarlo con progetti a lungo periodo: come la promessa di investire 1,75 miliardi di sterline in dieci anni nel club in termini di sviluppo dello stadio, della squadra e delle infrastrutture.

Secondo quanto riporta il The Times l’affare potrebbe anche concludersi in settimana. Dipende ora dal Chelsea. “Abbiamo presentato un’offerta questa mattina. Siamo gli unici offerenti britannici. I nostri motivi sono semplicemente cercare di creare un grande club a Londra. Non abbiamo alcun motivo legato ai profitti perché guadagniamo in altri modi”, ha detto Ratcliffe.

Per il miliardario non sarebbe un ingresso nel mondo del calcio. Possiede già il Nizza in Francia, acquistato per 100 milioni di euro nel 2019.