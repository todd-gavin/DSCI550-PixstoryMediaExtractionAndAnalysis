L'Inter ci ha messo troppo e alla fine Dybala ha scelto un'altra squadra per il suo futuro: la Roma. La notizia è arrivata questa notte e già alle prime ore dell'alba il giocatore argentino è partito alla volta del Portogallo - insieme ai proprietari del club Dan e Ryan Friedkin e al direttore sportivo Thiago Pinto - per fare le visite mediche, mettere la firma sul contratto triennale che gli è stato proposto e iniziare gli allenamenti alla corte di José Mourinho, suo grandissimo estimatore e forse colui che, con una telefonata, lo ha convinto sul progetto Roma.

Non mancavano le alternative a Dybala. In particolare il Napoli sembrava aver cambiato marcia, ma il progetto della Roma illustratogli da Mourinho e le parole scambiate in più occasioni con Totti hanno convinto la Joya a sposare il giallorosso. Il contratto, come detto, avrà durata di tre anni e l'ingaggio andrà da 4,5 milioni di euro (parte fissa) ai 6 milioni di euro con i bonus.

La domanda adesso è una: che numero di maglia avrà Dybala? Ce n'è una in particolare che potrebbe indossare, un numero che negli ultimi 20 anni ha avuto solo un proprietario e che non è stata ritirata proprio per volontà di quest'ultimo. Si tratta della 10 di Totti: sarà Dybala il giocatore che la indosserà di nuovo?