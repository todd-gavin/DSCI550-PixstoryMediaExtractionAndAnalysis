Anche la Procura federale è voluta intervenire sullo striscione con sfottò volgare mostrato dai calciatori del Milan durante la parata sul bus scoperto organizzata lungo le vie di Milano per celebrare lo scudetto appena conquistato. La frase “La Coppa Italia mettila nel c....” rimanda a un celebre striscione mostrato in passato da Massimo Ambrosini quando il Milan vinse la Champions League e l'Inter lo scudetto. La Procura ha aperto un'inchiesta per presunta violazione dell'articolo 4 del Codice di Giustizia Sportiva che richiama “i principi della lealtà, della correttezza e della probità in ogni rapporto comunque riferibile all'attività sportiva”. Lo striscione incriminato è arrivato probabilmente dai tifosi ed è passato tra le mani di diversi calciatori, in particolare Mike Maignan e Rade Krunic.