La sfida della 27esima giornata di campionato di serie A che ha anticipato il big match tra Lazio e Napoli ha visto tornare a vincere la Roma di Mourinho. Con l'allenatore portoghese squalificato e in tribuna, i giallorossi sono passati di misura sullo Spezia mettendo a segno un calcio di rigore al 99' per un fallo subito da Zaniolo agli sgoccioli della partita. A realizzare dal dischetto è stato Abraham che si porta a quota 12 reti in campionato.

Se la Roma non è andata oltre la vittoria di misura è anche merito di un attentissimo Provedel e di un po' di sfortuna visti i quattro legni colpiti. Quando al 45' la squadra di casa è rimasta in dieci uomini per l'espulsione di Amian i giallorossi hanno preso ancora di più il pallino del gioco, tuttavia senza riuscire a sbloccare il match. Almeno fino a quando, a poco dal triplice fischio, da un calcio d'angolo in cui succede di tutto, il VAR segnala all'arbitro un calcio in faccia rifilato da Maggiore a Zaniolo che costa agli spezzini un calcio di rigore contro. Penalty trasformato dall'attaccante inglese Abraham e tre punti portati a casa.

SPEZIA-ROMA 0-1
Gol: 99' rig. Abraham (R)
Spezia (4-3-3): Provedel; Amian, Erlic, Nikolaou, Reca; Kiwior, Sala (13' Maggiore), Bastoni (63' Gyasi); Agudelo, Verde (46' Ferrer), Nzola. All.: Thiago Motta.
Roma (3-5-1-1): Rui Patricio; Mancini (46' Zaniolo), Smalling, Kumbulla; Karsdorp, Veretout (68' El Shaarawy), Cristante, Mkhitaryan (92' Bove), Zalewski (80' Shomurodov); L. Pellegrini; Abraham. All. Mourinho (squalificato, in panchina Foti).