बुंदेलखंड में किसान महिलाओं के लिए मार्च से मई तक का सीजन किसी अग्निपरीक्षा से कम नहीं होता है. इन महीनों में अरहर, गेहूं और सरसों जैसे फसल की कटाई होती है जो ज़्यादातर किसान महिलाओं का काम होता है. घर का काम और किसानी का काम का बोझ इतना होता है कि 24 घंटे में दो-चार घंटे का आराम मिलना भी मुश्किल लगता है. किसान महिला दुर्गा ने हमें बताया, "मैं अपने घर-परिवार, बच्चे, और जानवरों - सभी का काम करती हूँ. साथ खेतों में बराबर काम करती हूँ लेकिन आज तक मुझे किसी भी प्रकार का काम का दर्जा नहीं मिला है." 

किसान महिलाओं के एक काम के दिन को देखिये - सवेरे से पहले घर का काम करती है. फिर खेतों में कटाई, ढोवाई, ओसाई, कतराई का काम करती है. अनाज को खेत से घर तक पहुँचाने का काम महिला किसान करती है. जिन परिवारों के पास खुद की खेती नहीं है वो महिलाएं दूसरों के खेतों में मजदूरी करती है - लेकिन उन्हें सिर्फ 150 रुपये प्रतिदिन मजदूरी मिलता है जो न्यूनतम मजदूरी से कम है. अब तो चित्रकूट जिले से महिला किसान खेती की मजदूरी के लिए पलायन भी कर रही है. जिले के ऐसे ही कुछ किसान महिलाओं से हमारी मुलाक़ात हुई जो खेती मजदूरी के लिए पलायन कर रही थी. 

अपने गांव में रहकर खेती मजदूरी करने का मतलब परिवार को खाने की चिंता नहीं करनी पड़ती है - मजदूरी में कभी पैसे तो कभी अनाज मिल जाते है. खाने के लिए खेतों से आलू, चना और सरसों की भाजी भी मिलती है. और रहने के लिए अपना घर जैसा कुछ होता है. लेकिन कोरोनाकाल में आर्थिक मार की वजह जो महिला किसान पलायन कर रहे है वो और मुश्किलों का सामना कर रहे है. उन्हें खेतों के पास ही डेरा डालना होता है, खुले आसमान के नीचे. इस सीजन में महिला किसान को काम के साथ साथ लू, धुप में काम करना पड़ता है.