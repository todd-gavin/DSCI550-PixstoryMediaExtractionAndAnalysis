Mancano ormai poche ore all'esordio di Jannik Sinner all'Atp di Indian Wells. C'è tanta curiosità di vederlo in campo, in particolare alla luce del cambio di allenatore avvenuto qualche settimana fa. Lui sta crescendo e si sta allenando per fare un ulteriore salto di qualità e, perché no, di posizione in classifica. Attualmente è decimo al mondo.

"Sono sempre io: uguale. Sono sempre lo stesso. Cioè una persona che comunque vuole divertirsi in quello che fa, e che cerca nello stesso tempo sempre di migliorarsi. ", ha raccontato intervistato da Repubblica circa la sua crescita nell'ultimo periodo e il cambio di allenatore, "Ho fatto quello che pensavo fosse giusto per me, anche se la decisione non era semplice e non lo è stata. Abbiamo fatto un lavoro incredibile, so da dove sono partito, io, ragazzino di 13 anni e mezzo: avevo lasciato casa per andare a Bordighera, e sono arrivato nei primi dieci del mondo".

La sua nuova avventura con coach Simone Vagnozzi è agli inizi: "Con Simone Vagnozzi va molto bene. Mi sembra di conoscerlo già da tanto tempo. Non ci raccontiamo barzellette: ha personalità, e penso che lui possa darmi quello che cercavo. Poi ognuno pensi e dica quel che gli pare, io ho capito che devo guardare solo me stesso. Poi quello che dicono alcuni ormai non lo leggo neanche più, sono sincero. Dalle difficoltà, che sono inevitabili, ci si tira fuori - o almeno io mi tiro fuori - col lavoro. Poi, certo, anche le vittorie aiutano e la fiducia aumenta. Ma il lavoro è la base, ed è quello che stiamo facendo".