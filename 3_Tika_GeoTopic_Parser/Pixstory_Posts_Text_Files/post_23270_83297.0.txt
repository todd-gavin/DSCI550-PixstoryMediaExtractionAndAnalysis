Stop alla 'quarantena': dal primo marzo per entrare in Italia basteranno le stesse condizioni del Green pass 'base', cioè certificato di vaccinazione, di guarigione, o test negativo. Una manna per il mondo del turismo, che aspetta le festività pasquali come la prima vera finestra utile del 2022 per una boccata d'aria. 
Il ministro della Salute Roberto Speranza ha firmato l’ordinanza che riapre ai viaggi e al turismo, secondo le indicazioni arrivate da Bruxelles. I 27 ministri per gli Affari europei hanno raccomandato di "revocare la restrizione temporanea dei viaggi non essenziali verso l'Unione per le persone vaccinate con un vaccino approvato dall'Ue o dall'Oms".