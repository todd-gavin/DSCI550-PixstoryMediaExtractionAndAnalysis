Doccia fredda per Marcell Jacobs, a cui non sarà concesso di partecipare alle finali della Diamond League di atletica, in programma a Zurigo il 7-8 settembre. Il fresco campione europeo aveva chiesto una wild card, non avendo accumulato i punti necessari per qualificarsi, ma gli organizzatori del meeting hanno confermato che non potranno esaudire il suo desiderio. Andreas Hediger, co-direttore della manifestazione, ha spiegato: "Nessuno può essere invitato senza essere qualificato, a parte le poche wild card per gli atleti svizzeri. Naturalmente, abbiamo discusso con l’entourage di Marcell Jacobs dopo i Mondiali. Ma non possiamo invitare né lui né Warholm, che ci piaccia o no".