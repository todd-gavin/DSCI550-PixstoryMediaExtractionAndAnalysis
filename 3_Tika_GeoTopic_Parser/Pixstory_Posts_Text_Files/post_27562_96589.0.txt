Da settimane si parlava di un possibile futuro lontano dalla Yamaha per il campione del mondo MotoGP in carica, Fabio Quartararo. E invece, nonostante i mal di pancia con i vertici della casa di Iwata, la M1 del francese è tornata a volare proprio in occasione del GP Portogallo 2022, su una pista come quella di Portimao che lascia ben sperare in ottica futura. Alle sue spalle, la Ducati Pramac del poleman Johann Zarco e l’Aprilia di Aleix Espargaró. Fuori dai giochi Miller e Mir, finiti a terra mentre duellavano per le posizioni del podio, mentre Pecco Bagnaia risale dall’ultima all’ottava posizione con l’altra Ducati ufficiale. Discreta la prova di Marquez, risalito fino al sesto posto e in grado di portare a casa un bel bottino di punti. Prossima tappa il GP Spagna, in programma il prossimo weekend sulla pista di Jerez. 

Foto: Instagram MotoGP