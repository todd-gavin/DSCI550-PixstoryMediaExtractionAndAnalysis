La Barbie più ecologica è ispirata a Jane Goodall, l'etologa inglese 88enne nota in tutto il mondo per i suoi studi sugli scimpanzé e l'impegno ambientalista.

La fashion doll Mattel, presentata nella collezione Inspiring Women, in collaborazione con il Jane Goodall Institute, è realizzata con plastica riciclata.

La serie rende omaggio alle donne coraggiose che hanno aperto la strada alle future generazioni: la Dottoressa Jane Goodall si unisce a donne come Ida B. Wells, Maya Angelou, Billie Jean King ed Eleanor Roosevelt, tra le altre. "Per tutta la mia carriera ho cercato di aiutare i bambini ad essere curiosi ed esplorare il mondo che li circonda, proprio come ho fatto io quando ho viaggiato per la prima volta in Tanzania 62 anni fa. Sono entusiasta di collaborare con Barbie e incoraggiare i più piccoli a imparare dall'ambiente e a credere che possano fare la differenza", ha affermato Jane Goodall. 
    "Attraverso questa partnership, spero di ispirare la prossima generazione di eco-leader a unirsi a me nella protezione del nostro pianeta e ricordare loro che possono essere tutto ciò che desiderano, ovunque: sul campo, in laboratorio e nella ricerca". 
    La Barbie Jane Goodall è un prodotto CarbonNeutral, certificato da Climate Impact Partners. Ci sono parti in plastica realizzate per il 90% con plastica raccolta all'interno di 50 km di corsi d'acqua. "Sappiamo che la sostenibilità è una delle principali priorità per le generazioni future", ha affermato Lisa McKnight, Executive Vice President e Global Head of Barbie and Dolls, Mattel presentando la prima Barbie Inspiring Women sostenibile.