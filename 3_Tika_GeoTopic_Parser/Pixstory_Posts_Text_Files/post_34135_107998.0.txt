Pazzesco quanto accaduto lo scorso mercoledì sera nella finale playoff del Girone A di Seconda Categoria piemontese tra Quaronese e Dinamo Bagnella.

Un match infuocato dentro, ma soprattutto fuori dal campo, con i 500 tifosi presenti allo stadio che hanno lanciato petardi e fumogeni sul terreno di gioco già prima del fischio d’inizio. 

L’apice poi arriva al 25’ del secondo tempo: dagli spalti, un tifoso dei padroni di casa colpisce alla testa con un panino uno degli assistenti arbitrali, provocandogli dolore e un momentaneo mancamento. 

Partita sospesa per un quarto d’ora. A poco servono gli annunci al microfono da parte della dirigenza della Quarenese, con i sostenitori di casa che per tutto l’arco della partita hanno «insultato e gravemente minacciato i componenti della terna arbitrale», come si legge dal comunicato ufficiale stilato in seguito al referto del direttore di gara.

Ammenda di 400€ e squalifica per una giornata del campo da gioco: queste le sanzioni per la Quaronese, promossa comunque in Prima Categoria nonostante il 3-3 finale, in virtù del miglior piazzamento in classifica.