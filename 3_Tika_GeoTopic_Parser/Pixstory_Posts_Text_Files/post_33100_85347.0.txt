La notizia era nell'aria da giorni ed è stata ufficializzata questa mattina: Nikita Mazepin non correrà più al volante della Haas. La scuderia americana ha diramato un brevissimo comunicato in cui si legge: "Haas F1 Team ha deciso di terminare, con effetto immediato, la partnership con lo sponsor Uralkali e il contratto con il pilota Nikita Mazepin. Come il resto della comunità della Formula 1, il team è scioccato e rattristato dall'invasione dell'Ucraina e spera in una rapida e pacifica fine del conflitto". Già nel corso dei test di Barcellona, nei primissimi giorni dell'invasione russa in Ucraina, la squadra americana aveva oscurato i colori della bandiera russa dalla livrea della sua monoposto, rimuovendo ogni dicitura dello sponsor da monoposto, camion e box. Oggi è arrivata la rottura ufficiale con lo sponsor che pagava profumatamente per far correre Mazepin in Formula 1 e, di conseguenza, il licenziamento del pilota stesso.