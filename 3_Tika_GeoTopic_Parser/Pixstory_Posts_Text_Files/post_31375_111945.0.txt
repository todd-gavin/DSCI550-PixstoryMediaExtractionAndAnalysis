I dati sui matrimoni precoci e le Mutilazioni Genitali Femminili sono limitati, a causa della mancanza di denunce e servizi nella regione. L’analisi dell’UNICEF sui dati disponibili del governo e delle valutazioni umanitarie ha rilevato che:   
Nella regione del Corno d’Africa, numeri crescenti di ragazze rischiano di abbandonare la scuola con l’acuirsi della crisi, esponendole a maggior rischio di matrimoni precoci e Mutilazioni Genitali Femminili. Il numero dei bambini a rischio di abbandono scolastico in Etiopia, Kenya e Somalia a causa dell’impatto della siccità è triplicato in 3 mesi – da 1,1 milioni a 3,3 milioni di bambini stimati.  
In Etiopia, secondo fonti del governo locale, I matrimoni precoci sono aumentati in media del 119% nelle regioni più colpite dalla siccità – Somali, Oromia, Regione delle Nazioni, Nazionalità e Popoli del Sud – tra gennaio e aprile 2022 rispetto allo stesso periodo nel 2021. Nello stesso lasso di tempo, i casi di Mutilazioni Genitali Femminili nella Regione delle Nazioni, Nazionalità e Popoli del Sud sono aumentati del 27%. A causa dell’impatto della siccità, le doti in denaro, cibo e bestiame stanno diminuendo, il che significa che le famiglie possono prendere in considerazione la possibilità di sposare un numero ancora maggiore di ragazze. La crisi sta anche allontanando le persone dalle loro case, compresi gli operatori sociali e comunitari che sostenevano le famiglie per proteggere le ragazze dal matrimonio infantile e dalle Mutilazioni Genitali Femminili. 
In una valutazione condotta nel Somaliland a gennaio, circa un quarto delle persone intervistate ha dichiarato una crescita della violenza di genere a causa della siccità, che comprende matrimonio precoce, violenza domestica e sessuale, con un aumento del 50% in diverse zone. Un’altra valutazione dei bisogni umanitari a Puntland a febbraio ha rilevato che I matrimoni precoci rappresentavano il 59% dei casi segnalati, molti dei quali comportavano anche Mutilazioni Genitali Femminili.