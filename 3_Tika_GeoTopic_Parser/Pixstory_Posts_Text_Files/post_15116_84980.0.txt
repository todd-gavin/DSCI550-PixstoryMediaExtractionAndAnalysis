Il Chia Laguna Resort, l’iconico indirizzo sulla costa sud occidentale della Sardegna gestito da Italian Hospitality Collection, si prepara al debutto di un altro dei suoi hotel sotto il segno di Hilton. Apre, nel segno del lusso, il nuovo Conrad Chia Laguna Sardinia e sarà il debutto di Conrad Hotels & Resorts in Italia, il brand luxury di Hilton dedicato ai viaggiatori moderni e facoltosi. L’hotel aprirà il 13 aprile 2022 completamente rinnovato - grazie all’imponente progetto di ristrutturazione del precedente Hotel Laguna firmato Studio Marco Piva di Milano - offrendo spazi e servizi d’eccellenza che, affiancati all’unicità del paesaggio, saranno perfetti per soddisfare un target di viaggiatori internazionali di altissimo profilo. 

Marcello Cicalò, Direttore Operativo di Italian Hospitality Collection dichiara: “Il nuovo Conrad Chia Laguna Sardinia sarà il primo hotel del brand di lusso Conrad Hotels & Resorts in Italia e offrirà un’esperienza di soggiorno esclusiva e di altissimo livello, in una location unica, ricca di storia e cultura e immersa nella natura straordinaria della Sardegna del Sud. La collaborazione con Hilton darà un fortissimo slancio ed una grande visibilità internazionale al resort e alla destinazione Sardegna, rappresentando un’importante opportunità di rilancio del comparto turistico per l’intera Isola”. Continua Cicalò: “Con i dati disponibili ad oggi vediamo già un significativo aumento dei mercati internazionali.’

Il Conrad Chia Laguna Sardinia è l’ultimo tassello di un progetto più ampio di riqualificazione che ha interessato tutto il Chia Laguna Resort, portato avanti attraverso il fondo Star gestito da Castello SGR, con un investimento in termini economici di 30 milioni di euro in due anni. Aggiunge Cicalò a riguardo: “Soprattutto in tempi come questi, il progetto di ristrutturazione e di rebranding del Chia Laguna Resort è un grande segnale di rilancio […] sembra sarà la stagione della vera ripartenza per il turismo”.