Per la prima volta da due anni a questa parte, causa pandemia, le società possono tornare a promuovere le campagne abbonamento e riempire gli stadi. Molti dei club di serie A hanno già iniziato le vendite con prezzi che oscillano molto e, in alcuni casi come la Juventus, partono da cifre molto più alte degli altri. Per capirci, per fare l'abbonamento più economico al J-Stadium bisogna sborsare 650 euro, cifra quasi il triplo più alta rispetto a quella di Milan e Inter. Se si vuole il meglio l'abbonamento più costoso è di 2.700 euro.

Passiamo alle milanesi. Per vedere le partite casalinghe nella curva in secondo anello, i tifosi milanisti dovranno pagare 199 euro, gli interisti 269 euro. Per la Tribuna d'Onore Rossa, invece, per il Milan è di 3.000 euro il costo, più basso per l'Inter: 2.500 euro.

Per le romane mancano ancora i dati della Lazio ma la Roma ha imposto i prezzi più bassi per l'abbonamento top e cioè quello in Tribuna Montemario per cui chiede 914 euro. Infine, per quanto riguarda la neopromossa Monza, si parte da un minimo di 205 euro a 1.400 euro per vedere per la prima volta la squadra nella massima serie.