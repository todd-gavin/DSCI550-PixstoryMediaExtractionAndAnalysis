Dove non arrivano gli uomini potrebbero arrivare, presto, le donne. La nazionale azzurra di calcio ha espugnato il difficilissimo campo della Svizzera a Thun per 0-1 grazie a una rete all'83 della juventina Cristiana Girelli e vola al comando del girone di qualificazione ai mondiali di Australia e Nuova Zelanda 2023. Ora, a due turni dalla fine, quando mancano solo due partite contro Romania e Moldavia, l'Italia guida il gruppo G con 21 punti e 8 partite giocate, davanti alla Svizzera con 19 (8) e alla Romania con 13 (7). I match decisivi si disputeranno il 2 settembre (Fuori casa, in Moldavia) e il 6 settembre (in casa contro la Romania).