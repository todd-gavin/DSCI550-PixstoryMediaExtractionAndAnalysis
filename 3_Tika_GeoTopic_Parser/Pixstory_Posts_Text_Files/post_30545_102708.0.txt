La 18esima tappa del Giro d'Italia, 152 km da Borgo Valsugana a Treviso, non prevedeva particolari asperità e si prestava a un arrivo in volata del gruppo. Invece, la fuga di giornata è riuscita a resistere all'inseguimento delle squadre dei velocisti, con quattro ciclisti che si sono giocati il successo. A trionfare è stato il belga Dries De Bondt che ha battuto di pochi centimetri Edoardo Affini, terzo Magnus Cort Nielsen e quarto Davide Gabburo. Il gruppo è arrivato ad appena 14” con Alberto Dainese che ha battuto Arnaud Démare. Restano immutate le prime posizioni della classifica generale, dalla quale esce però Joao Almeyda. Il portoghese, quarto dopo la tappa di ieri, non è partito questa mattina dopo essere risultato positivo al Covid-19. Domani il Friuli ospiterà una nuova tappa ricca di salite.