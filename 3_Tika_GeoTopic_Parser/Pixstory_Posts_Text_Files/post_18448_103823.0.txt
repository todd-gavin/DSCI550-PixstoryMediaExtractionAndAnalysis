Il Psg, dopo aver rinnovato il contratto di Mbappè, ha iniziato a pensare alla panchina per provare a conquistare la prossima Champions League. Il nome più caldo al momento è quello di Zinedine Zidane che, nella sua breve carriera da allenatore, ha già vinto tre volte il trofeo continentale più importante. Tutte con il Real Madrid e Cristiano Ronaldo in campo. Sembra una vita fa.

La dirigenza del club francese non ha dubbi su chi far sedere in panchina dal prossimo anno. Sarebbe anche una scelta molto romantica essendo Zidane non solo francese, ma il protagonista della vittoria del Mondiale della Francia nel 1998. Per averlo il Psg sarebbe disposto a blindarlo con un contratto monstre: 25 milioni di euro netti a stagione che lo farebbero diventare l'allenatore più pagato del mondo.