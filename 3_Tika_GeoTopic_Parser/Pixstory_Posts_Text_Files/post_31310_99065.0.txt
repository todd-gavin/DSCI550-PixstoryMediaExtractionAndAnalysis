A seguito dell’intensificarsi della guerra, l’UNICEF in Ucraina ha aumentato il personale sul campo a 186 persone. L’UNICEF sta inoltre continuando i suoi interventi in Ucraina per proteggere i bambini, tra questi: 
* 21 team mobili di risposta rapida sono attualmente operativi in sei regioni. 398 bambini hanno beneficiato dei servizi di salute mentale e di supporto psicosociale in presenza, 1.311 persone hanno beneficiato della consulenza legale e 2.835 persone sono state raggiunte dai servizi degli assistenti sociali. 
* 265.900 bambini hanno beneficiato di interventi per l'apprendimento con materiali forniti dall'UNICEF, e più di 66.000 bambini sono stati inseriti in percorsi di istruzione formale o non formale. L'UNICEF ha distribuito kit per lo sviluppo della prima infanzia, kit ricreativi e kit "scuola in scatola", di cui hanno beneficiato almeno 12.262 bambini negli oblast di Vinnytsia, Ivano-Frankivsk e Dnipro. 
* Child Helpline, un servizio nazionale gratuito sostenuto dall'UNICEF che fornisce consulenze online a bambini, assistenti e giovani. In media, la helpline riceve 1.000 chiamate a settimana. Tra le chiamate ricevute nelle scorse settimane: il 34% riguardava la fornitura di informazioni su questioni relative allo sfollamento interno e all'evacuazione; il 21% riguardava la salute mentale e il benessere psicosociale dei bambini; e il 4% riguardava bambini non accompagnati e separati. Più del 54% delle chiamate sono state reindirizzate a centri di protezione sociale per la famiglia, i bambini e i giovani, alla polizia, ad assistenza legale gratuita e a fornitori di servizi di salute mentale e ONG. 
* Dal 24 febbraio, 31.467 bambini e coloro che se ne prendono cura sono stati raggiunti da servizi di salute mentale e di supporto psicosociale e 12.036 hanno beneficiato di servizi specializzati attraverso la gestione dei casi e l'orientamento ai servizi di supporto.
* Il 15 aprile, l'UNICEF ha iniziato i pagamenti ai beneficiari del programma di assistenza umanitaria in denaro. Un totale di 534 famiglie con bambini disabili o con tre o più bambini (circa 2.838 persone) sono state raggiunte con assistenza in denaro in tutta l'Ucraina. Quasi 130.000 famiglie in tutta l'Ucraina si sono registrate per ricevere l'assistenza umanitaria in denaro dell'UNICEF.