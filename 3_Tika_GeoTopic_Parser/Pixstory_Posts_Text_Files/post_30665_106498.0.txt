Continua all'insegna dell'equilibrio la finale NBA tra Boston e Golden State. I Warriors hanno vinto 107-97 gara 4 disputata al TD Garden, portando sul 2-2 la serie. Grande protagonista Steph Curry, autore di 43 punti e 10 rimbalzi. La stella di Golden State ha trascinato i suoi compagni nel primo tempo, resistendo alla forte partenza dei Celtics che comandano anche nel terzo quarto, solitamente il parziale dove i Warriors accelerano e girano le partite a loro favore. Quando nell'ultimo quarto si accende anche l'altro Splash Brother, ossia Klay Thompson che realizza 8 dei suoi 18 punti totali, Golden State allunga e conquista una vittoria preziosa. Per Boston, non bastano i 23 punti, 11 rimbalzi e 6 assist di Jayson Tatum che però tira con il 34,8% dal campo, 21 i punti di Jaylen Brown. Per gara 5 si tornerà a giocare a San Francisco: in palio c'è la possibilità di conquistare il primo match point.