Max Verstappen ha vinto il GP Spagna, gara ricca di colpi di scena. L'olandese ha sfruttato il ritiro di Charles Leclerc, costretto a fermarsi per un problema tecnico alla sua Ferrari quando era largamente al comando dopo 27 giri. Sul podio con l'olandese Sergio Perez, a cui il team ha chiesto di cedere la posizione al compagno di squadra, e George Russell, bravo a dare filo da torcere alle Red Bull nella prima metà di gran premio. Quarto Carlos Sainz, protagonista di un testacoda nei primi giri, e quinto Lewis Hamilton. Il britannico è stato votato Pilota del Giorno dopo aver recuperato dalla diciannovesima posizione in cui era scivolato dopo un contatto nel primo giro con Kevin Magnussen. Il pilota Mercedes era addirittura salito al quarto posto, ma la scarsa benzina rimastagli lo ha costretto a rallentare perdendo la posizione da Sainz. Ottimo sesto posto per l'Alfa Romeo di Bottas. Verstappen e la Red Bull guidano ora le due classifiche iridate.