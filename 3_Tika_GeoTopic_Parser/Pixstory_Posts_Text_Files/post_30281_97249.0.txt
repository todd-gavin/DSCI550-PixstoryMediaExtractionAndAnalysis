Clamoroso dietrofront sulle condizioni di Mino Raiola, celebre procuratore di campioni del calcio. Dopo che era circolata la notizia della sua morte, è stato lo stesso 54enne a smentirla tramite Twitter: "Stato di salute attuale per chi se lo chiede: incazzato, è la seconda volta in 4 mesi che mi uccidono. Sembra che sia in grado anche di resuscitare". Raiola è malato da tempo e le sue condizioni si sono aggravate nelle ultime settimane. A gennaio era stato ricoverato al San Raffaele di Milano, si era ipotizzato un intervento d'urgenza ma il suo entourage anche allora aveva smentito, specificando: "Mino Raiola è stato sottoposto a controlli medici ordinari che hanno necessitato di anestesia. Si tratta di controlli programmati, non c’è stato nessun intervento d’urgenza".
Originario di Nocera Inferiore ed emigrato da bimbo in Olanda, ha mosso i primi passi nel calcio come responsabile del settore giovanile dell'Harleem. Dopo aver fondato la sua società, è diventato il grande protagonista del calciomercato internazionale, curando gli interessi di un numero sempre maggiore di calciatori di grandissimo livello internazionale.