È Max Verstappen il mattatore del venerdì di prove libere del GP del Canada 2022, in una prima giornata di attività in una ventosa Montreal. Anche nel secondo turno di free practice, il campione del mondo in carica è stato il più rapido di tutti chiudendo il suo miglior giro in simulazione qualifica con il tempo di 1:14.127. Alle sue spalle ci sono, stavolta ben più vicine rispetto alla prima sessione, le due Ferrari: Charles Leclerc è staccato di soli 81 millesimi mentre Carlos Sainz è a 2 decimi dalla vetta. Buona la prova dei due veterani Sebastian Vettel e Fernando Alonso: il tedesco dell'Aston Martin è quarto a 3 decimi da Verstappen, con lo spagnolo dell'Alpine subito alle sue spalle. Chissà che non sia il preludio a un fine settimana di alto livello per i due. Meno bene è andata a Sergio Perez, che oggi non ha trovato il giusto feeling sul giro secco chiudendo solo 11°. Non sorride neppure la Mercedes: George Russell è settimo a 844 millesimi, con Lewis Hamilton 
addirittura tredicesimo a 1.3 secondi da Verstappen.

Foto: Instagram redbullracing