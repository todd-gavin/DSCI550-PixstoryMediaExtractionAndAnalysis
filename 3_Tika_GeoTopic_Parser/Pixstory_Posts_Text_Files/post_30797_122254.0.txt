Charles De Ketelaere è stato ufficialmente presentato quest'oggi a Milanello. Sul giovane belga il Milan ha investito ben 35 milioni di euro e c'è grande attesa per il suo debutto in campo, che dovrebbe avvenire già domani nell'amichevole che i rossoneri giocheranno contro il Vicenza. Parlando davanti alla platea di giornalisti, ha risposto al paragone che viene fatto tra lui e Kakà: "Di Kakà ho visto molti video, è stato un giocatore fantastico. Ho le mie caratteristiche, ma spero di dare un contributo simile a ciò che ha fatto lui. Il Milan ha grande storia e tradizione, qui hanno giocato molte leggende, credo però sia il caso di concentrarsi sul futuro, come fa la società". Il 21enne ha poi ammesso che il calciatore che più lo ha ispirato è però un altro passato recentemente dall'Italia, ma con la maglia della Juventus: "Se mi chiedete invece il campione che ammiravo di più, rispondo Cristiano Ronaldo… per un ragazzo della mia età, comunque, per ora è impossibile avvicinare quel livello". De Ketelaere avrà modo di condividere lo spogliatoio con un altro mostro sacro,  Zlatan Ibrahimovic: "Averlo a fianco sarà una grande emozione, mi aiuterà con la sua esperienza".