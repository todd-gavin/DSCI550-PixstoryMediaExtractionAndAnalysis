Il 28 settembre scorso, lo Sheriff aveva clamorosamente battuto il Real Madrid in Champions League. Una squadra con sede a Tiraspol, capitale della Transnistria, Stato non riconosciuto dall'ONU e parte integrante della Moldavia. Soltanto pochi mesi dopo, il condottiero di quella sconosciuta compagine, Yuriy Vernydub, è tornato a far parlare di sé. Il tecnico 56enne, originario di Žytomyr (150km da Kiev), ha lasciato la Moldavia per imbracciare il fucile e difendere la sua Ucraina, dove risiede parte della sua famiglia. Una scelta coraggiosa, che si lega alle iniziative di altri sportivi ucraini, desiderosi di scendere in campo per una causa più alta. 

Il tecnico dello Sheriff, che soltanto pochi mesi fa ha espugnato il Bernabéu, ha deciso di unirsi all’esercito territoriale ucraino per combattere l’invasione delle truppe russe, commentando così le azioni di Vladimir Putin: «Non diventerà mai imperatore del mondo. È una copia di Adolf Hitler e la sua propaganda sembra quella di Goebbels». 

Il tecnico ucraino ha poi fornito aggiornamenti sugli ultimi sviluppi: «È un disastro, io ho deciso di non cedere al panico e combatterò per la mia famiglia. Per il momento stiamo formando una brigata di artiglieria. Non so quando andremo sul fronte, né dove. Ma sono pronto a difendere il Paese. Andrà tutto bene, siamo invincibili».