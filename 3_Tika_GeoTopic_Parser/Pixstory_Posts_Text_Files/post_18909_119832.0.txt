Problemi in vista tra l'Inter e il main sponsor DigitalBits, la criptovaluta che avrebbe garantito 85 milioni di euro ai nerazzurri in quattro anni. I pagamenti inizierebbero a essere in ritardo o addirittura a mancare e come risposta la società avrebbe tolto tutti i riferimenti a DigitalBits dal proprio sito internet.

A rivelare la presunta motivazione della scomparsa dei loghi della criptovaluta è stato Il Sole 24 Ore. A quanto pare l'Inter potrebbe anche togliere i cartelloni pubblicitari di DigitalBits dallo stadio di Cesena dove venerdì è in programma un'amichevole contro il Lione. 

Tra le cause dei problemi finanziari c'è il pessimo 2022 per il settore che ha portato DigitalBits a un prezzo di 0.038718 dollari, contro il massimo storico 1.03 dollari toccato lo scorso anno.

Non risultano invece problemi tra la criptovaluta e la Roma, società con cui ha un contratto triennale per un totale di 35 milioni di euro.