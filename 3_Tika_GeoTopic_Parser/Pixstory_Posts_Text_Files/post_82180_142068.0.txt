ആദ്യത്തെ ഇന്ത്യൻ സൂപ്പർസ്റ്റാർ 1971ലാണ് ജന്മം കൊള്ളുന്നത്. "രാജേഷ് ഖന്ന" .1969 മുതൽ 1971 വരെ ഇദ്ദേഹം സോളോ ഹീറോയായി
അഭിനയിച്ച 15 സിനിമകളും, മറ്റൊരു ഹീറോയോടൊപ്പം അഭിനയിച്ച 2 സിനിമകളും തുടർച്ചയായി വൻ വിജയം നേടി. ബോംബെയിലെ സിനിമയുടെ സിരാകേന്ദ്രം എന്ന് വിശേഷിക്കപ്പെടുന്ന ലമിങ്ട്ടൻ റോഡിൽ രണ്ടു കിലോമീറ്റർ ചുറ്റളവിൽ ഉള്ള അഞ്ചു തിയേറ്ററുകളിൽ ഒരേ സമയം രാജേഷ് ഖന്നയുടെ അഞ്ചു ചിത്രങ്ങൾ സിൽവർ ജൂബിലി ആഘോഷിക്കുന്നുണ്ടായിരുന്നു
അത്കൊണ്ടാണ് ചലച്ചിത്ര നിരുപകരും ആരാധകരും രാജേഷ് ഖന്നയ്ക്ക് " സൂപ്പർ സ്റ്റാർ' എന്ന പദവി നൽകിയത്.
എന്നാൽ ഈ 17ചിത്രങ്ങൾക്ക് പിന്നിലും വളരെ വ്യത്യസ്തങ്ങളായ തിരക്കഥയും മികച്ച സാങ്കേതികവിദഗ്ധരും ഭാവനാ സമ്പന്നരായ സംവിധായകരും ശ്രുതിമധുരങ്ങളായ പാട്ടുകളും ഉണ്ടായിരുന്നു എന്നത് ഇവർ മറക്കുന്നു.
ഈ സിനിമകളുടെ വിജയം താൻ കാരണമാണെന്ന് വിശ്വസിച്ചു തുടങ്ങിയ സൂപ്പർസ്റ്റാർ പിന്നീട് തന്റെ എല്ലാ സിനിമകളുടെയും നിർമ്മാണ പ്രക്രിയകളിൽ തിരക്കഥ മുതൽ ഷൂട്ടിങ് ലൊക്കേഷൻ വരെ തന്റെ ഇഷ്ടാനിഷ്ടങ്ങൾ അടിച്ചേൽപ്പിക്കാൻ തുടങ്ങിയപ്പോൾ സിനിമകൾ പരാജയപ്പെട്ടു തുടങ്ങി. അങ്ങനെ ഒരു സൂപ്പർ താരം പൊലിഞ്ഞു മറ്റൊന്ന് ഉദിച്ചു.
രാജ്യത്തെ മറ്റു പ്രാദേശിക സിനിമകളിലും ഇത്തരം സൂപ്പർ സ്റ്റാറുകൾ മെല്ലെ ഉദിച്ചുയർന്നു 
സിനിമയുടെ നിർമ്മാണവേളയിൽ തന്നെ സിനിമയെക്കുറിച്ച് പ്രതീക്ഷകൾ ഉണ്ടാക്കാനും ആവശ്യമാണെങ്കിൽ സാമ്പത്തിക സഹായം നേടിയെടുക്കാനും സിനിമ റിലീസ് ആയാൽ ആദ്യ ദിവസങ്ങളിൽ കാണികളെ നിറയ്ക്കുവാനും സൂപ്പർസ്റ്റാറുകൾക്ക് കഴിയും. പിന്നീട് സിനിമ വിജയിക്കുന്നത് അതിന്റ ഗുണമേന്മ ഒന്ന് കൊണ്ട് മാത്രമാണ്.
മാറി വന്നിരിക്കുന്ന ഈ ഡിജിറ്റൽ യുഗത്തിൽ സിനിമ കാണാൻ ധാരാളം മാർഗങ്ങൾ ഉള്ളപ്പോൾ ഒരു സിനിമ അത് സൂപ്പർ സ്റ്റാർ അഭിനയിച്ചതായാലും അല്ലെങ്കിലും തിയേറ്ററിൽ വിജയിക്കണമെങ്കിൽ ആദ്യ ദിവസങ്ങളിൽ തിയറ്ററിൽ കാണികൾ നിറയണമെങ്കിൽ പ്രമോഷൻ ഉണ്ടാകണം. സിനിമയുടെ ബഡ്ജറ്റിന്റെ 50% വരെ പ്രമോയ്ക്ക് ചിലവാകും. പ്രധാന നടീനടന്മാരുടെ സഹകരണം വേണം. രാജ്യം മുഴുവൻ ചുറ്റി കറങ്ങി സിനിമയ്ക്ക് പരസ്യം നൽകണം സിനിമയെക്കുറിച്ച് പ്രേക്ഷകർക്കിടയിൽ ചർച്ചകൾ ഉണ്ടാകാൻ ശ്രമം വേണം .സിനിമ കാണാൻ ജനങ്ങളെ പ്രേരിപ്പിക്കേണ്ടതുണ്ട്
ഇതൊക്കെ ഒരു സിനിമയുടെ വിജയത്തിന് അനിവാര്യമാണ് എന്നാകുമ്പോൾ വില കൂടിയ യാതൊരു ഗ്യാരന്റിയുമില്ലാത്ത സൂപ്പർ സ്റ്റാർ എന്തിനാണ്.
ഒരു സൂപ്പർ തിരക്കഥ പോരെ. നല്ല സംവിധായകനും മികച്ച സാങ്കേതിക വിദഗ്ദ്ധരും പോരെ, സൂപ്പർ സ്റ്റാറിന് പകരം വയ്ക്കാൻ.
#M3DB