Douglas Costa e la Juventus sono sempre più lontani nonostante un contratto leghi giocatore e club fino a giugno 2023. L'esterno, da inizio anno in prestito in Brasile al Gremio, ha interrotto anzitempo la sua permanenza a causa della retrocessione del club e si è accasato ai Los Angeles Galaxy, negli Usa. Le parti hanno raggiunto l'accordo per un prestito per sei mesi, con la speranza che Douglas Costa faccia bene e possa essere magari ceduto definitivamente in estate.

Il giocatore brasiliano, 32 anni a settembre, è arrivato alla Juventus nella stagione 2017-2018. In bianconero ha disputato 73 partite ufficiali mettendo a segno 6 reti. Poi i prestiti al Bayern Monaco, dove aveva già giocato dal 2015 al 2017, e al Gremio, squadra che lo aveva lanciato nel 2008. Con la Juventus ha vinto 3 scudetti, 1 coppa Italia e una Supercoppa Italiana.