Si è spento a Lubiana, all'età di 78 anni, Petar "Pero" Skansi, ex giocatore ed ex allenatore di basket con tanti anni di militanza in Italia. Era malato da tempo e le sue condizioni erano peggiorate nelle ultime settimane.
Croato, alto 206 cm, da giovane aveva ricoperto il ruolo di ala nella mitica Jugoplastika Spalato degli anni '60 e '70, giocando poi a Pesaro nella stagione 72/73. Con la nazionale jugoslava ha vinto il Mondiale del 1970 e la medaglia d'argento alle Olimpiadi in Messico del '68. 
Anche la carriera da allenatore è stata ricca di soddisfazioni: da coach della nazionale croata è arrivato a sfidare il mitico Dream Team americano nella finale del torneo olimpico di Barcellona 1992. In Italia ha allenato, tra le altre, Pesaro (vincendo la Coppa delle Coppe 1983), Treviso (scudetto 1992 e coppa Italia 1993) e Fortitudo Bologna (Supercoppa 1998). Con la F visse anche la beffa del tiro da 4 punti di Danilovic in gara 5 della finale scudetto '98 contro la Virtus Bologna.