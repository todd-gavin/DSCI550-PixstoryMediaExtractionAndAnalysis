Con la finestra di calciomercato chiusa da pochi giorni chi deve ancora mettere a posto qualche reparto può guardare verso i calciatori svincolati. I nomi sono suggestivi e potrebbero ancora essere utili alla causa di qualche società. Tra i più altisonanti ci sono sicuramente quelli di Diego Costa, ex Chelsea e Atletico Madrid, che sembrava potesse andare alla Salernitana in un attacco surreale con Ribery, e quello di Marlos nelle ultime 8 stagioni colonna portante dello Shakhtar Donetsk. Rimanendo sempre in attacco, due gli italiani che hanno fatto carriera soprattutto all'estero. Il primo è Graziano Pellè, svincolato da Parma, squadra che si è avvicinata anche all'altro svincolato di lusso, Sebastian Giovinco. 

Liberi subito alcune conoscenze recenti della Serie A come l'ex Lazio Zarate o l'ex Inter e Juventus Asamoah. Ma ci sono anche Wallace, Lulic e Castan, Grenier e l'ex Milan Musacchio. Tra i nomi illustri c'è anche quello di Jack Wilshere, ex di Arsenal e, pare, in contatto con il Monza di Berlusconi e Galliani. Suggestivo come pochi altri il nome di uno svincolato come Carlitos Tevez, 38 anni, che pare essere vicino a tornare a giocare nella serie B argentina. Libero anche John Obi Mikel che ha appena finito la sua esperienza in Kuwait.