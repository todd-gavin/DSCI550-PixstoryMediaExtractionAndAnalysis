Si assottiglia la pattuglia italiana al Tour de France. Daniel Oss non prenderà parte alla sesta tappa in programma quest'oggi a causa dei problemi fisici legati alla caduta di cui è stato vittima ieri. Nel terzo degli undici settori di pavé previsti, il trentino è andato a sbattere contro uno spettatore che si era sporto troppo per assistere al passaggio dei ciclisti. I controlli effettuati in serata all'ospedale di Lilla hanno evidenziato come Oss abbia riportato la frattura di una vertebra cervicale che lo costringerà a restare immobilizzato per alcune settimane. Restano così 13 gli italiani in gara al Tour 2022.