Rivoluzione in casa Djokovic. L'ex numero 1 al mondo si è separato dal suo "secondo padre" Marian Vajda, l'allenatore con cui il tennista va avanti dal 2006. Un addio che sarebbe già stato deciso dopo le Atp Finals di Torino, ma che non era mai stato ufficializzato. A dirla tutta è la seconda volta che le strade dei due si separano. Era già successo nel 2017 quando il serbo aveva deciso di sostituirlo prima con Pepe Imaz, poi con la coppia Radek Stepanek-Andre Agassi, per ricongiungersi a Vajda nel 2018.

Sul perché i due si siano nuovamente separati sembra plausibile che c'entri quanto successo agli Australian Open e sulla gestione della questione vaccino. Con Djokovic rimangono Goran Ivanisevic e i fisioterapisti Ulises Badio e Miljan Amanovic con il preparatore atletico Marco Panichi.