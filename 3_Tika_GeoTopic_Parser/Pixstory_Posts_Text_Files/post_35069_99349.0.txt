Oggi Marcell Jacobs rientrerà in Italia e, dopo aver saltato il Meeting di Nairobi per un virus gastrointestinale, febbre alta e anche attacchi di vomito e dissenteria, si metterà nelle mani dei medici della Fidal per capire l'entità dell'attacco virale e per capire se, e quando, potrà tornare a correre. L'obiettivo è di esserci il 18 maggio a Savona, dove correrà per la prima volta i 200 metri, ma è ancora presto per capire se ce la farà.

I guai per Jacobs, e per il suo fisioterapista, sono iniziati la sera prima della gara di Nairobi. Sarebbe stata la prima occasione per rivederlo nella distanza con cui ha vinto la medaglia d'oro alle Olimpiadi di Tokyo, invece ha passato diverse ore in ospedale, prima di riposare e riprendersi quel tanto da poter affrontare il lungo viaggio per tornare a Roma.

"Marcell è stanco e debilitato, ha solo voglia di riposare e di dormire. Ha già cancellato una serie di impegni previsti nei prossimi giorni e appena arriveremo a Roma ci sottoporremo agli esami del caso per verificare fino a che punto il virus lo ha colpito e per escludere che anche io, che pure non accuso alcun sintomo, ne sia coinvolto”. Le parole raccolte da La Gazzetta dello Sport di Paolo Camossi, l'allenatore del velocista.

A prendersi cura di lui sarà la dottoressa Ferrario, medico della Fidal: "Predicherei prudenza, ma dipende da quando riuscirà a rimettersi in piedi e, quindi, a tornare ad allenarsi. Di solito, in situazioni come questa, si perde circa una settimana. I 200 di Savona sono in calendario tra dieci giorni. Marcell dovrà reintegrare, bere tanti succhi di frutta e stare tranquillo. Il consiglio è non aver fretta".