Nadal giocherà ancora una volta una finale di Roland Garros. Lo spagnolo è arrivato all’ultimo atto dopo una semifinale che resterà negli annali della kermesse contro Zverev, non tanto per il risultato, ma perché si è trattato di un match equilibratissimo - le 3 ore di gioco si sono raggiunte senza che fosse nemmeno terminato il secondo set - ma anche perché in realtà l’incontro non è terminato. Il tennista tedesco ha subito un bruttissimo infortunio alla caviglia destra (gli si è letteralmente piegata di lato) e si è dovuto ritirare. In quel momento il punteggio era di 1 set a 0 per Nadal (vinto al tiebreak 10-8) e il secondo set stava recitando Zverev in vantaggio di 6 giochi a 5 e un parziale di 40-30 per Nadal. Insomma, difficile trovare una partita più equilibrata.

Per rispondere con dritto al lungo linea di Nadal, Zverev si è dovuto spostare velocemente verso destra ma il piede gli è rimasto incastrato e tutto il peso del corpo è finito sopra piegandolo. Un dolore che si è avvertito subito per le urla del tennista. Si è capito subito che non si sarebbe potuto riprendere e infatti poco dopo è arrivata l’ufficialità del ritiro e della vittoria di Nadal. Un vero peccato per quello che fino a quel momento si era visto sul centrale parigino.

Nadal quindi va in finale “a tavolino”, ma non certo riposato visto che sono state superate le 3 ore di gioco prima che Zverev si facesse male. Tra il tennista spagnolo e il 14esimo Roland Garros di un’incredibile carriera c’è Casper Ruud, capace di battere Cilic in quattro set dopo aver perso il primo (3-6 6-4 6-2 6-2). Il match si giocherà domani alle ore 15. Curiosità: Ruud è il primo norvegese a raggiungere la finale del torneo parigino ed è uscito dall’accademia di Nadal, sarà curioso vederli contro.