“Per vincere serve talento, per ripetersi serve carattere. Lotteremo per difendere lo Scudetto, in Champions per migliorarci". Stefano Pioli ha le idee chiare e in un'intervista a La Gazzetta dello Sport parla a 360 gradi della stagione che inizierà ufficialmente tra poco più di una settimana. Sul fronte mercato secondo il tecnico mancano ancora un difensore e un centrocampista, ma per sostituire chi è partito non vuole dei "cloni": "Sulla carta mancano due ruoli, il difensore e il centrocampista. Non vogliamo sostituire chi se ne è andato con dei sosia, anche perché un altro Kessie non c’è. Ci servono due caratteristiche: esplosività e intelligenza".

Dal Belgio è arrivato De Ketelaere, giocatore di cui si dice un gran bene ed è la speranza del Milan di avere qualcuno che possa fare la differenza, come già successo in passato: "A De Ketelaere ho mostrato dei video con dei nostri concetti di gioco. È stato molto attento, da quello che ha detto si vede che è molto intelligente, che capisce di calcio. E poi ha grande talento, si vede da come tocca palla: è elegante, bello da vedere. Ho chiesto di lui a Origi, compagno di nazionale, e lui: 'È metà Havertz e metà Kakà'. Giocherà qualche minuto a Vicenza e un tempo domenica con la Pergolettese. In prospettiva, in 2-3 anni, può diventare un top europeo".

E poi tra qualche mese tornerà Ibrahimovic: "Zlatan non c'è ma c’è, perché è sempre in contatto con tutti. È un campione che può ancora fare la differenza. Nel finale della scorsa stagione ha fatto dei sacrifici pazzeschi. Ha tecnica e intelligenza superiori ma soprattutto ha ancora tanta fame".