Sono partiti i mondiali di atletica leggera a Eugene (Oregon), negli Stati Uniti. Nelle finali 8° posizione per Valentina Trapletti nella 20km femminile di marcia (assente la campionessa olimpica Antonella Palmisano), nella gara vinta dalla peruviana Garcia Leon. Al maschile 15° Francesco Fortunato e oro per il giapponese Yamanishi. Nella 4x400 mista buona prestazione degli azzurri Lorenzo Benati, Ayomide Folorunso, Brayan Lopez e Alice Mangione, in finale con il sesto tempo e poi settimi alla fine nella gara che ha regalato l'oro alla Repubblica Dominicana, allo sprint su Olanda e Stati Uniti. Nelle qualificazione avanza all'ultimo salto "Gimbo" Tamberi, che sarà nella finale del salto in alto con 2.28 alla terza prova, eliminato invece Marco Fassinotti a quota 2.25. Nel martello femminile ottima Sara Fantini, in finale con la sesta misura (72.38), così come un generoso Ahmed Abdelwahed si qualifica con il 14° crono alla finale dei 3000 siepi maschili. Bene anche Nick Ponzio, in finale nel peso con la quarta misura (21.35m) mentre niente da fare per Leonardo Fabbri, 22° con 19.73. Bene anche Gaia Sabbatini, che accede alle semifinali dei 1.500 metri (eliminate, invece "Sinta" Vissa e Federica Del Buono). Delusione, invece, dal salto con l'asta femminile, visto che sia Roberta Bruni che Elisa Molinarolo sono state eliminate non riuscendo a saltare i 4.50m che garantivano la qualificazione, saltando entrambe 4.35m. Infine Marcell Jacobs. Il campione olimpico ha corso in 10.04 passando agevolmente in semifinale e chiudendo la sua batteria dietro al giamaicano Seville (9.93). Fred Kerley impressiona subito con un 9.79 facile, mentre uno spento Chituru Ali viene eliminato in 10.40.