È uno di quei borghi dalle origini antiche che riflette l’identità delle “Terre fra Adige e Po”. Immerso nel silenzio di una storia millenaria che si respira in ogni istante, Fratta Polesine più che il classico luogo da ammirare è un piatto da gustare, boccone dopo boccone. Basti pensare agli innumerevoli reperti preziosi di quell’antichissima “Frattesina”, riemersa e oggi valorizzati all’interno del Museo Archeologico Nazionale di Fratta e ai suoi tanti luoghi simbolici che seguono il corso della storia dal 400 al 900.
Non si può che partire da Villa Badoer, progettata da Andrea Palladio e patrimonio UNESCO, vanto dell’architettura locale, con la sua mole imponente quasi a dominare dall’alto della sua posizione. Un paesaggio ricco di suggestioni e di emozioni. La bellezza del borgo e la grande attività di sviluppo dell’amministrazione locale hanno permesso a Fratta di diventare crocevia di eventi di grande importanza mediatica, dalla musica al teatro, dalla letteratura all’arte contemporanea. Per finire nel novero delle scelte della trasmissione Rai “Il borgo dei borghi”.