L’attesa dei tifosi del Milan per la partita che potrebbe valere lo Scudetto è a livelli altissimi. Alle ore 10 di martedì mattina ha infatti aperto la vendita dei biglietti per la gara del Mapei Stadium: fin da subito, si sono registrate code lunghissime con tempi di attesa praticamente infiniti. Sono state più di 100 mila le persone in coda sul sito ufficiale del Sassuolo.

I supporters del Diavolo hanno potuto acquistare i tagliandi riservati al settore ospiti, ma anche quelli degli altri settori dell’impianto di Reggio Emilia a eccezione della Tribuna Sud, riservata a coloro che possiedono l’abbonamento per le partite casalinghe del Sassuolo. Si prospetta dunque un Mapei Stadium a tinte rossonere, pronto a sostenere il Milan negli ultimi e decisivi 90’ che possono valere il titolo. Nel giro di un’ora infatti sono terminati tutti i tagliandi.