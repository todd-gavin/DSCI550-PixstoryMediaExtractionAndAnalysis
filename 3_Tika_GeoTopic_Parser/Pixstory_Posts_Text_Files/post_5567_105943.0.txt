कोरोना के मास्क तो उतर गए, लेकिन 
घूंघट का दबदबा अभी चल रहा है 

एक लेखक के लिए पब्लिक ट्रांसपोर्ट आसमान से मिला हुआ मन्ना की तरह है. अपने रिसर्च के लिए जिले का पर्यटन बस और ऑटो से करते हुए मुझे इतनी महिलाएं मिलती है जिनसे में दुनिया भर की बातें करती हूँ. आते-जाते ट्रेंड को देखती हूँ. लोगों की आपस में बातें सुनती हूँ. एक अच्छे लेखक की तरह मैं अपनी कहानियां रोज़मर्रा की ज़िन्दगी से लेती हूँ. कोरोनाकाल के बाद मैंने ये देखा है कि औरतों ने मास्क को उतारकर अपने आप को वापस परदे के पीछे कैद कर लिया है. ग्रामीण बुंदेलखंड में जहां भी जाती हूँ, महिलाएं अपने आप को घूंघट में इतना टाइट पैक करके चल रही है कि सांस लेने की जगह नहीं दिखती है. अब यह घूंघट पितृसत्ता का कितना भद्दा प्रतीक है, यह आपको बताने की ज़रूरत नहीं है. 

बहुत दिन औरतों को घूंघट के पीछे देख-देखकर मैं थक गयी. अब तो उनसे इसपर बहस करना ही पड़ेगा. यह सोचकर मैंने कुछ महिलाओं से बात छेड़ा. रिहुटिया गांव की रहने वाली नथिया से मेरी बात चली. अपने चेहरे को पूरी तरह से पैक करके चल रही थी तो मैंने कहा कि इतना परदा किस लिए किया है, यहां तो कोई है भी नहीं. नथिया ने बताया कि, "मैं चमार जाति की हूँ. अगर पुरे गांव को घूंघट नहीं करुँगी तो लोग बोलते है - यह चमारी मुंह खोल के चेहरा ऐसे दिखा रही है, बड़े-बुज़ुर्गों को परदा नहीं करती, चमार तो बढ़ गए है. इसलिए मुझे परदा करना पड़ता है, जबकि मुझे घुटन बहुत होती है. लेकिन क्या करूँ गांव में रहना है तो गांव के हिसाब से चलना पड़ेगा, फिर तो पति भी गाली देता है कि चौधराइन बन गयी है. शादी के 20 साल में मैंने मुँह खोलकर सांस नहीं लिया है." 

मैंने सोचा चलो नथिया तो उम्र में बड़ी है, यंग महिलाओं से पूछते हैं. कर्वी में मुझे 25 साल की अंजली मिली जिनकी शादी को 6 साल हो चुके थे और दो बच्चे भी थे. अंजली ने तो यह कह दिया कि यह तो हमारे संस्कार है, इसको तो हमें अपनाना चाहिए. 
 