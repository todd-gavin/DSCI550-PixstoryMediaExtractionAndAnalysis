“LA PANTERA DELLE NEVI”, il docu film di Marie Amiguet e Vincent Munier girato nel Tibet, con la colonna sonora originale composta da Warren Ellis con Nick Cave, arriverà nelle sale italiane in autunno con Wanted Cinema!
 
Intanto, dopo essere stato presentato in anteprima al Cannes Film Festival e aver trionfato ai César 2022 come Miglior Documentario e al Trento Film Festival 2022 ricevendo la Genziana D’oro - Premio “Città di Bolzano” (conferito al Miglior Film di Esplorazione o Avventura), arriva in anteprima a Torino durante il Salone del Libro!
 
“La Pantera delle Nevi” verrà proiettato venerdì 20 maggio al Cinema Centrale di Torino, inserito nel cartellone degli eventi del Salone Off (ore 21.15, in V.O. sub ITA, maggiori informazioni: https://trentofestival.it/edizione-2022/programma/film/la-panthere-des-neiges/). Il film, infatti, è un successo in tutto il mondo ed è sempre più richiesto anche in Italia!
 
Molto più di un documentario, “La pantera delle nevi” è un film filosofico, che segue il celebre fotografo naturalista Vincent Munier e il romanziere e avventuriero Sylvain Tesson (pubblicato in Italia da Sellerio Editore) nel cuore degli altopiani tibetani, tra valli inesplorate e impervie, dove vive una fauna rara e nascosta agli occhi dei più.
 
Vanta la colonna sonora originale composta da Warren Ellis con Nick Cave che hanno avvolto le immagini in un’atmosfera quasi mistica, tra i sussurri di Cave, il violino di Ellis, le note eleganti di pianoforte, gli archi minacciosi e le dolci linee dei fiati.