Grandi mostre in arrivo tra Roma, Milano, Firenze e Genova, da Van Gogh a Escher, da Rubens a Ernst a Warhol.

Oltre 400 tra dipinti, sculture, disegni, collage, fotografie, gioielli e libri illustrati (anche opere e documenti non esposti al pubblico da parecchi decenni) compongono la prima retrospettiva in Italia su Max Ernst (1891-1976), in programma a Palazzo Reale di Milano dal 4 ottobre al 26 febbraio 2023, per svelare l’artista tedesco, poi naturalizzato americano e francese, come un umanista in senso neorinascimentale.
A Milano, alla Fabbrica del Vapore, dal 22 ottobre al 26 marzo 2023 ospite d'onore è invece il padre della Pop Art nella mostra "Andy Warhol. La pubblicità della forma", a cura di Achille Bonito Oliva: dipinti originali, opere uniche, serigrafie storiche, disegni, polaroid, fotografie e altri veri e propri cimeli come le cover originali disegnate e autografate da Warhol per un totale di oltre 300 opere ricostruiscono tutti i periodi storici in cui l'artista ha portato nella storia dell'arte la sua 'rivoluzione’. 

Il 6 ottobre Palazzo Ducale di Genova accoglie il maestro del Barocco Peter Paul Rubens per svelarne il rapporto con la città ligure nel periodo del suo massimo splendore, il 1600. "Rubens a Genova", presenta 150 opere (di cui una ventina di Rubens) per raccontare il contesto culturale e artistico della città. Nel percorso anche disegni, incisioni, arazzi, arredi, volumi antichi, perfino abiti, accessori femminili e gioielli nonché opere di artisti con cui Rubens entrò in contatto. 

Dall'8 ottobre Palazzo Bonaparte di Roma celebra van Vogh alla vigilia dei 170 anni dalla nascita con una mostra che presenta i "Capolavori dal Kröller-Müller Museum". Attraverso 50 opere, tra cui alcuni pezzi famosissimi come l'Autoritratto del 1887, il percorso ricostruisce i periodi e i luoghi dove il pittore visse: da quello olandese, al soggiorno parigino, a quello ad Arles, fino a St. Remy e Auvers-Sur-Oise, dove mise fine alla sua tormentata vita. 

Dal 20 ottobre arriva al Museo degli Innocenti di Firenze l'antologica campione di incassi dedicata al genio inquieto di Escher: 200 opere (fino al 26 marzo 2023), tra cui Mano con sfera riflettente (1935), Vincolo d'unione (1956).e