Nella decima tappa di Diamond League a Monte Carlo, a pochi giorni dall'inizio della manifestazione continentale di Monaco di Baviera, cinque italiani hanno partecipato al meeting monegasco, dove hanno brillato le stelle della giamaicana Fraser-Pryce (10"62 sui 100 metri), dell' statunitense Lyles (19"46 sui 200 metri) e della kenyana Kipyegon che sfiora il record del mondo nei 1.500 femminili in 3:50.37. In questa gara Gaia Sabbatini è decima in 4:04.96, un risultato discreto. Meglio di lei ha fatto il 17enne Mattia Furlani, all'esordio tra i grandi nel salto in lungo che ha chiuso 7° con un balzo di 7.90 metri. Anche Ayomide Folorunso è settima, ma sui 400 ostacoli con il tempo di 55"01, a 7 decimi dal fresco record italiano, mentre Roberta Bruni è quarta nell'asta con 4.51m. Infine Gianmarco Tamberi. Reduce dal covid "Gimbo" è solo 8° con 2.20m, sulla stessa pedana dove ottenne il record i taliano di 2.39m nel 2016 prima di infortunarsi al balzo successivo a 2.41m. Era da allora che Tamberi non tornava su quella pedana maledetta, che ha però innescato tutta la serie di eventi che lo hanno portato a vincere il titolo olimpico lo scorso anno a Tokyo.