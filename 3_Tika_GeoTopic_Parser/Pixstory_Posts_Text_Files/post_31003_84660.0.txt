Prima dell'inizio di Milan-Inter, semifinale di andata di Coppa Italia, lo stadio di San Siro è stato protagonista di un grande messaggio di pace. I 55mila presenti hanno sventolato bandierine dell'Ucraina e sui maxischermi, oltre alla scritta "PEACE" sovraimpressa ai colori della bandiera del paese vittima dell'invasione russa, è apparso Andriy Shevchenko. L'ex attaccante del Milan ha pronunciato un videomessaggio: "Da San Siro vi chiedo di far sentire il vostro sostegno per la pace, il popolo ucraino vuole la pace, perché la pace non ha confini, perché ciò che ci unisce deve essere più forte di ciò che ci divide. Fermiamo insieme questa guerra".
Le due squadre e la terna arbitrale si sono poi schierati uniti dietro a un cartello con la scritta PEACE.