Non c’è più dubbio: l’Halo, la protezione per la testa dei piloti, ha convinto proprio tutti della sua utilità. Qualora non fossero bastati gli incidenti di Lewis Hamilton con Max Verstappen a Monza 2021, o il terribile schianto di Romain Grosjean in Bahrain nel 2020, il cappottamento di Guanyu Zhou al via del GP Gran Bretagna a Silverstone ha risolto gli ultimi dubbi. Certo, resta da discutere del preoccupante cedimento del 
roll-bar, il cupolino sopra il casco appositamente studiato per resistere agli impatti contro l’asfalto in caso di ribaltamento ma, di fronte al fallimento clamoroso e inatteso di un sistema di sicurezza, è incoraggiante vedere che un altro dispositivo ha sopperito alla perfezione. Salvando una vita umana. Che l’impatto fosse particolarmente severo lo si era intuito subito. Ma, ancor più dei replay, a darci il metro della violenza dello 
schianto è la foto pubblicata ieri sui social da Craig Slater, uno degli inviati in pista di Sky Sports UK: uno scatto che mostra l’asfalto solcato dal roll-bar dell’Alfa Romeo prima del collasso. E che rende superflue qualsiasi 
altra spiegazione.

Foto: Twitter craigslatersky