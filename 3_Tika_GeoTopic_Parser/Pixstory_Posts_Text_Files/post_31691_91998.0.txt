Era la primavera del 2020 quando il Trio Medusa chiamò Elio e le Storie Tese per sognare insieme un grande concerto di fine sfiga. Una richiesta indeclinabile (suonava più come un ricatto, in realtà) per il complessino che, nonostante si fosse ormai dedicato al golf e al modellismo, ha rindossato la maschera di supergruppo e rilanciato la proposta, aggiungendo la volontà di aiutare immediatamente il mondo della musica. È nata così, insieme all’organizzazione umanitaria Cesvi, un’asta solidale per raccogliere fondi per tutte quelle band indipendenti e meritevoli, duramente colpite dalla pandemia, nell’attesa di poter celebrare insieme una grande festa da organizzare a Bergamo, una delle città simbolo dell’emergenza Coronavirus. Questa è la storia (finalmente a lieto fine) di #insiemeperlamusica, un progetto di grande successo di Elio e le Storie Tese, Trio Medusa e Cesvi, che ha raccolto 150.000 euro, devoluti a 46 band emergenti. Da oggi, l’evento tanto atteso ha una data e un nome!
ELIO E LE STORIE TESE saliranno eccezionalmente di nuovo insieme sul palco il 16 luglio, all’Arena Fiera di Bergamo, per IL CONCERTOZZO: un pomeriggio e una serata di musica e intrattenimento. Dalle ore 10.00 di oggi, martedì 5 aprile, sono aperte le prevendite sui circuiti Ticketone, Ticketmaster e Vivaticket.
Il ricavato del CONCERTOZZO sarà devoluto al Cesvi per aiutare i profughi in fuga dall’Ucraina.
«Elio e le Storie Tese sono lieti di annunciare il Concertozzo! La grande festa di fine sfiga in collaborazione con e per merito del Trio Medusa. Sia l’occasione per ritrovare la gioia di stare insieme senza pensare a nient’altro che a divertirsi» dichiarano Elio e le Storie Tese.
 