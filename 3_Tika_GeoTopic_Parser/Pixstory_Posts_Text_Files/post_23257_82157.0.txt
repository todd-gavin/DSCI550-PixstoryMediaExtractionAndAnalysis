La mitica Valentine dell'Olivetti accanto all'indistruttibile Moka Bialetti, e poi la bottiglietta rosso fuoco del Campari Soda e il vasetto bianco della "coccoina", senza dimenticare la macchina da cucire Mirella della Necchi, la poltrona Frau Vanity Fair, il bollitore Conico Alessi, il televisore portatile Algol della Brionvega e, ovviamente, la Vespa elettrica Piaggio e l'iconica Isetta, la prima city car degli anni '50: c'è tutta la storia del design italiano, e con essa il cammino negli anni verso la modernità di un Paese con la creatività nel dna, nella mostra "Italia Geniale", a Roma dal 14 febbraio al 13 marzo nelle sale di Palazzo Piacentini, sede del ministero dello Sviluppo economico. Un viaggio nel design industriale in 66 oggetti. 

Primo evento di un calendario di iniziative culturali che si svolgeranno nel corso del 2022 per celebrare i 90 anni di Palazzo Piacentini, e già allestita al Padiglione Italia a "Expo 2020 Dubai", la mostra è lo specchio dell'originalità e della bellezza del design Made in Italy apprezzato e riconosciuto in tutto il mondo.