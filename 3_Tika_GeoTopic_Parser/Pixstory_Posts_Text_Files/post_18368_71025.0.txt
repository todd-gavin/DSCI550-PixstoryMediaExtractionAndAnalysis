E' ancora lontano il ritorno in campo di Leonardo Spinazzola, esterno della Roma infortunatosi seriamente al tendine d'Achille negli scorsi Europei. A parlare del centrocampista è stato Josè Mourinho che ha risposto a chi credeva che Spinazzola sarebbe potuto rientrare addirittura a novembre: "Chi è quel matto che ha scritto che Spinazzola poteva tornare a novembre?" Lo ha detto (o meglio sperato) proprio Leonardo, signor Mourinho: "Allora il matto è lui". Una risposta mezza seria e mezza ironica ma che ha una verità: il giocatore è ancora lontano dal suo ritorno in campo.

Per rivedere Spinazzola sul rettangolo verde si dovrà aspettare almeno il mese di marzo quando potrà giocare ma in modo graduale partita dopo partita. Sembra difficile che possa essere a disposizione per il ct Roberto Mancini per le sfide di qualificazioni per il Mondiale, anche se la speranza è l'ultima a morire. "Tutte le volte che lo incontro a Trigoria, gli dico: Leonardo, manca un giorno in meno al recupero", ha detto ancora Mourinho, "ma la sua lesione è molto difficile da guarire. La convalescenza non procede secondo una linea retta ma va su e giù".