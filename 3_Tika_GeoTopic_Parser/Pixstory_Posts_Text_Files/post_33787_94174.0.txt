Ha dell’incredibile quanto accaduto domenica a Nuoro, in Sardegna. Una normale partita giocata tra Giovanissimi provinciali (U-15) è terminata con il punteggio di 40-0. Ad affrontarsi il Fanum Orosei e La Caletta.

I padroni di casa arrivavano alla partita con in tasca il 2° posto in classifica e il sogno di arrivare in vetta. Per riuscire ad ottenerlo, sarebbero servite loro ben 35 reti. Al termine dei 70’, ne sono arrivate anche di più, anche grazie alle defezioni della squadra ospite, scesa in campo in 10 e con un’età inferiore di due anni rispetto agli avversari.

La partita ha suscitato molte perplessità e generato l’ira della FIGC locale, col Presidente della Federazione, Luigi Secci, che ha dichiarato: «Un’umiliazione del genere è inaccettabile. Le scuole calcio e i tornei giovanili servono per educare i ragazzi al rispetto, non per umiliarli».

La gara potrebbe essere presto oggetto d’inchiesta da parte della Procura federale, spinta anche dal presidente del comitato regionale Gianni Caioni: «Convocherò i presidenti delle società coinvolte e gli allenatori. Dovranno darmi spiegazioni convincenti per evitare pesanti provvedimenti. È gravissimo quanto accaduto, va contro la normalità del calcio. 

Lo sport a questo livello deve andare oltre il risultato e va vissuto in modo ludico. Rispetto, divertimento e cultura devono stare al primo posto. Bisogna far chiarezza su questa storia»