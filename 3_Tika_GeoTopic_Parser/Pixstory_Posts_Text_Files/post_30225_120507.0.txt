Altra domenica trionfale per Max Verstappen, altra domenica da dimenticare per la Ferrari. L'olandese ha vinto il GP Ungheria nonostante la decima posizione sulla griglia di partenza, mentre le due Rosse sono finite giù dal podio. Una gara gestita perfettamente a livello strategico dalla Red Bull che ha permesso al campione del mondo in carica di  portarsi al comando nell'ultimo terzo di gara, nonostante un precedente testacoda  che gli ha fatto correre un bel rischio. Sul podio anche le due Mercedes, sempre più convincenti: Lewis Hamilton ha gestito benissimo le gomme e ha chiuso secondo, superando nel finale il compagno di squadra George Russell che partiva dalla pole position. Carlos Sainz ha chiuso quarto, Charles Leclerc addirittura sesto, preceduto anche da Sergio Perez. A punti anche Lando Norris, le due Alpine di Fernando Alonso ed Esteban Ocon e l'Aston Martin di Sebastian Vettel.