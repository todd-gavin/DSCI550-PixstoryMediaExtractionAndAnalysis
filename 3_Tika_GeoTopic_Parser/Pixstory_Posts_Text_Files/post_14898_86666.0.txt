Una grande manifestazione unitaria per chiedere l'immediata cessazione delle ostilità in Ucraina e l'inizio di una fase di negoziati per raggiungere un accordo di pace: è questo l'obiettivo dell'iniziativa "Cities stand with Ukraine: A shared moment of solidarity" promossa dal sindaco di Firenze, Dario Nardella, nella sua veste di presidente di Eurocities.

A Firenze, domani, sabato 12 marzo, è prevista la manifestazione principale: dalle ore 15 in piazza Santa Croce sono attese circa 10mila persone. Mentre continuano a crescere le adesioni alla manifestazione fiorentina da parte di forze politiche e sociali, istituzioni, enti ed associazioni, è arrivato anche l'annuncio di un collegamento video con il presidente ucraino Volodymyr Zelensky, che sarà trasmesso su un maxischermo. In contemporanea manifestazioni si terranno in molte altre città italiane ed europee grazie all'appello lanciato da Eurocities.

"L'evento vuole essere una dimostrazione di solidarietà e vicinanza che superi le logiche nazionali, ma che unisca tutte le città europee per un unico e grande messaggio di pace", ha spiegato il presidente di Eurocities, associazione che raggruppa più di 200 città europee di almeno 250.000 abitanti. "Le città europee sostengono l'Ucraina per un grande e unico messaggio di pace", ha aggiunto Nardella.