La decima tappa del Giro d'Italia, 196 km da Pescara a Jesi, si è chiusa con il primo successo di un corridore eritreo nella storia della corsa rosa. Protagonista ovviamente Biniam Girmay, già secondo sul traguardo della prima frazione disputata in Ungheria. Questa volta, il 22enne vincitore della Gand-Wevelgen è riuscito a battere Mathieu van der Poel che lo aveva preceduto in quella occasione, mentre terzo si è piazzato Vincenzo Albanese. In precedenza, la tappa era vissuta sulla fuga tentata da Bas, De Marchi e Naesen, ripresi però a 32 km dal traguardo. Per il vincitore Girmay anche un curioso contrattempo: mentre festeggiava il successo sul podio, il tappo dello spumante lo ha colpito a un occhio, costringendolo a sottoporsi a dei controlli presso l'ospedale di Jesi. Domani altra tappa pianeggiante dedicata ai velocisti.