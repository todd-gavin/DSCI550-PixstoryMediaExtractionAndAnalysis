A modo suo, Marcos Senesi potrebbe fare la storia. Il difensore centrale del Feyenoord, che affronterà la Roma nella finale di Conference League in programma il 25 maggio a Tirana, potrebbe infatti diventare il primo giocatore a essere convocato da due diverse Nazionali per la stessa partita. 

Il motivo è presto detto: oltre al passaporto argentino, Senesi è in possesso anche di quello italiano per via delle origini della sua famiglia. E dal momento che non ha ancora debuttato con la maglia dell’Albiceleste, Roberto Mancini sta seriamente pensando di convocarlo per la Finalissima tra le vincenti di Europeo e Copa América, che vedrà affrontarsi a Wembley proprio Italia e Argentina il 1° giugno. 

Nelle ultime ore, il ct dell’Albiceleste Lionel Scaloni ha anticipato il collega azzurro, inserendo Senesi nella lista dei calciatori pre-convocati per la partita contro gli azzurri. Niente però vieta a Mancini di fare altrettanto, andando così a creare una situazione mai vista. A quel punto la palla passerebbe nelle mani del capitano del Feyenoord, seguito dall’Italia da diversi mesi, che dovrà decidere in quale delle due Nazionali vorrà giocare.