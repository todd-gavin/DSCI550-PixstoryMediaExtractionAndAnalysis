മുൻ ഇന്ത്യൻ ഫുട്ബോൾ ടീം നായകൻ സമർ ബാനർജി അന്തരിച്ചു. 92 വയസ്സായിരുന്നു. 1956 ഒളിമ്പിക്സിൽ ഇന്ത്യൻ ഫുട്ബോൾ ടീമിൻ്റെ നായകൻ ആയിരുന്നു.

1956-ൽ മെൽബൺ ആതിഥേയത്വം വഹിച്ച ഒളിമ്പിക്സിൽ ബാനർജിയുടെ നേതൃത്വത്തിലുള്ള ഇന്ത്യൻ ഫുട്ബോൾ ടീം നാലാം സ്ഥാനത്തെയിരുന്നു. ഈ ഒളിമ്പിക്സിൽ ആണ് നെവിൽ ഡിസൂസ ആതിഥേയരായ ഓസ്ട്രേലിയക്ക് എതിരെ ഹാട്രിക് നേടി ചരിത്രം സൃഷ്ടിച്ചത്.

ഇതുവരെ ഇന്ത്യൻ ഫുട്ബോൾ ടീം നാല് ( 1948 ലണ്ടൻ, 1952 ഹൽസിങ്കി, 1956 മെൽബൺ, 1960 റോം) തവണയാണ് ഒളിമ്പിക്സിൽ പങ്കെടുത്തത്. അതിൽ ഏറ്റവും മികച്ച പ്രകടനം പുറത്തെടുത്തത് ബാനർജിയുടെ ടീമാണ്. 1956 ൽ വെങ്കലമെഡലിനായുള്ള മത്സരത്തിൽ ഇന്ത്യ തോൽവി വഴങ്ങി. 

ക്ലബ്ബ് തലത്തിലും ഏറെ ശ്രദ്ധ നേടിയ താരമാണ് ബാനർജി. മോഹൻ ബഗാന് വേണ്ടി പന്തുതട്ടിയ ബാനർജി ടീമിനൊപ്പം ഡ്യൂറന്റ് കപ്പ്, റോവേഴ്സ് കപ്പ് തുടങ്ങിയവ സ്വന്തമാക്കി. രണ്ട് തവണ സന്തോഷ് ട്രോഫി കിരീടം ബംഗാൾ ടീമിനൊപ്പം സ്വന്തമാക്കാനും ബാനർജിയ്ക്ക് സാധിച്ചു.