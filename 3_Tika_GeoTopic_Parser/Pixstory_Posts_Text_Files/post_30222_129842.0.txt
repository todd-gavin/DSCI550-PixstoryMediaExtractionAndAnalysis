Il buon avvio di stagione del Torino è proseguito con il pareggio casalingo contro la Lazio. Un match giocato bene nella prima ora dai granata, come ha sottolineato il mister Ivan Juric: "Fino al 60' abbiamo fatto un'ottima gara, poi abbiamo dato coraggio alla Lazio. Potevamo fare meglio nell'ultima mezzora e negli ultimi trenta metri. La squadra sta crescendo, dobbiamo migliorare fisicamente ma sono abbastanza soddisfatto. La squadra ha risposto bene, nonostante il momento difficile. Sono un gruppo tosto e concentrato, c'è bisogno di più positività e di far divertire la gente, dimenticando i problemi". Oggi l'attacco del Torino è rimasto all'asciutto e in occasioni come questa il pensiero va subito all'ex capitano Belotti: "Come ruolo il sostituto di Belotti c'è, ma in attacco devi avere più cambi e giocatori che possono cambiare la partita. Per essere più forti dobbiamo aumentare la qualità" ha osservato a riguardo Juric.