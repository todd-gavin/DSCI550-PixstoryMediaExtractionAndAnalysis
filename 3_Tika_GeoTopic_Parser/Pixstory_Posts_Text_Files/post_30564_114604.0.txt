Novak Djokovic ha conquistato la sua ottava finale nel torneo di Wimbledon, la quarta consecutiva, e domenica sfiderà Nick Kyrgios per il titolo. Il serbo ha sconfitto l'idolo di casa Cameron Norrie con il punteggio di 2-6 6-3 6-2 6-4 in 2 ore e 34 minuti di gioco. Come nel precedente match giocato con Jannik Sinner, Djokovic è partito male, concedendo il primo set a Norrie che ha esaltato il pubblico britannico. Il campione in carica ha poi raddrizzato la partita vincendo il secondo set con un break nell'ottavo gioco e ha allungato nel terzo set sfruttando gli errori di un Norrie che è sembrato accusare il colpo. Il quarto set si apre con un altro break per Djokovic, poi l'inglese alza la qualità del gioco ma non riesce a togliere il servizio al serbo, che così domenica potrà inseguire il suo settimo successo sull'erba londinese.