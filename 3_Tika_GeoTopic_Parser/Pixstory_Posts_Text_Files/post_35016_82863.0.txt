Ora è ufficiale, l'Atalanta ha un nuovo socio di maggioranza, un gruppo di investitori capitanati dal businessman Stephen Pagliuca, Managing Partner e co-owner dei Boston Celtics, oltre che co-chairman di Bain Capital, uno dei principali fondi di investimento al mondo. La famiglia Percassi ha ceduto il 55% de La Dea Srl, la sub-holding detentrice di circa l'86% del capitale sociale dell'Atalanta. I Percassi rimangono il principale singolo azionista, mentre Stephen Pagliuca è il nuovo co-chairman del club che, complessivamente, sarebbe stato valutato intorno ai 400 milioni di euro. 

Percassi padre e figlio non escono dall'Atalanta. Oltre a detenere ancora una parte di quote, mantengono la carica di presidente e amministratore delegato. In un comunicato si legge che lo scopo dell'operazione è di aumentare "la notorietà del brand al di fuori dei confini europei, ampliando la rete di talenti a cui l'Atalanta ha accesso ed aprendo le porte a nuove opportunità di collaborazioni commerciali oltre che all'utilizzo di tecnologie innovative per la gestione, sportiva e finanziaria, del Club".