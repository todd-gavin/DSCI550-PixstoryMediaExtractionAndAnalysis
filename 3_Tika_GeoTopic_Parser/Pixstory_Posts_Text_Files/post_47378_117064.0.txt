2019 ജൂൺ 17

ബംഗളൂരുവിൽ നിന്നും തിരുവനന്തപുരത്തേക്ക് അന്ന് ഞാൻ ഒരു വിമാനയാത്ര ചെയ്യുകയുണ്ടായി. ഇൻഡിഗോയിലാണ് യാത്ര. രാവിലെ ബംഗളൂരുവിൽ നിന്ന് തിരുവനന്തപുരത്തേക്കും വൈകിട്ട് തിരിച്ചും ഉള്ള യാത്രകൾക്ക് ടിക്കറ്റ് ബുക്ക് ചെയ്തു. 

രാവിലെ 7:10 നാണ് ആദ്യത്തെ ഫ്‌ളൈറ്റ്. കോറമംഗലയിലെ വീട്ടിൽ നിന്നും വെളുപ്പിനെ ബൈക്കിൽ എയർപോർട്ടിൽ എത്തി. വെബ് ചെക്കിൻ ചെയ്ത് ആണ് വീട്ടിൽ നിന്നും ഇറങ്ങിയത്. ഹാൻഡ് ബാഗേജ് മാത്രമായി യാത്ര ചെയ്യുന്നതിനാൽ കിയോസ്കിൽ നിന്നും ബോർഡിംഗ് പാസ്സ് പ്രിന്റ് ചെയ്ത്, നേരിട്ട് സെക്യൂരിറ്റി ചെക്ക് ചെയ്തു.

ബോർഡിംഗ് തുടങ്ങാൻ ഒരു മണിക്കൂറോളം ബാക്കി ഉണ്ടായിരുന്നതിനാൽ ലോഞ്ചിൽ പോയി ഇരുന്നു. ഭക്ഷണം കഴിക്കുന്നതിന് ഇടയിൽ ഒരു ഫോൺ കാൾ വന്നു. ഇൻഡിഗോയിൽ നിന്നുമാണ്...

"മാഡം എപ്പോഴാണ് വരിക?" എന്ന് മറുതലയ്ക്കൽ നിന്നും അന്വേഷണം. "ഞാൻ എത്തി, സെക്യൂരിറ്റി ചെക്ക് കഴിഞ്ഞ് ഇപ്പോൾ ലോഞ്ചിൽ ഉണ്ട്." എന്നും മറുപടി നൽകി. "അവിടെ വെയിറ്റ് ചെയ്യാമോ മാഡം, assigned  ഗേറ്റ് വഴി ബോർഡ് ചെയ്യേണ്ട, ഞങ്ങൾ ഇപ്പോൾ വരാം." എന്നും മറുതലയ്ക്കൽ നിന്ന് പറഞ്ഞു. ആദ്യമായിട്ടാണ് ഇങ്ങനൊരു അനുഭവം എന്നതിനാൽ അല്പം ടെൻഷൻ തോന്നി. എന്തിനാണ് അവർ ഇങ്ങോട്ട് വരുന്നത്? എന്ന് ഓർത്തു.

അധികം വൈകാതെ ഇൻഡിഗോ എയർലൈൻസിന്റെ 4-5 പ്രതിനിധികൾ അവിടേയ്ക്ക് വരുന്നു. കയ്യിൽ ഒരു ബൊക്കെ ഒക്കെയുണ്ട്. എന്റെ അടുത്ത് വന്ന്, ഷേക്ക് ഹാൻഡ് ഒക്കെ നൽകി പരിചയപ്പെട്ടു. "ഈ വർഷത്തെ പ്രൈഡ് മാസത്തിൽ ഞങ്ങളുടെ പ്രൈഡ് അംബാസിഡർ ആയി മാഡത്തെ തിരഞ്ഞെടുത്തിട്ടുണ്ട്. അത് മാഡത്തെ അറിയിക്കാനും വിമാനത്തിലേക്ക് കൊണ്ടുപോകാനുമാണ് ഞങ്ങൾ വന്നത്." എന്ന് അവർ പറഞ്ഞു.

പ്രേമം സിനിമയിൽ പറയുന്ന പോലെ... "നിങ്ങൾക്ക് ആള് മാറി പോയോ എന്നൊരു സംശയം." എന്ന രീതിയിൽ ആയിരുന്നു എന്റെ ഭാവം. അവർ എനിക്ക് ബൊക്കെയും ഒരു ഗിഫ്റ്റ് ഹാമ്പറും ഒക്കെ നൽകി. 

ബോർഡിംഗ് കഴിയാൻ കുറച്ച് സമയം എടുക്കും, അത് കഴിഞ്ഞ് നമുക്ക് പോകാം എന്ന് പറഞ്ഞ് സെൽഫി എടുത്തും വിശേഷങ്ങൾ പറഞ്ഞും അവർ എന്റെയൊപ്പം തന്നെ ഉണ്ടായിരുന്നു. കുറച്ച് സമയം കഴിഞ്ഞ് അവരിൽ രണ്ട് പേർ എന്റെ ഒപ്പം വന്ന്, ഗേറ്റിൽ കാത്ത് കിടന്ന ഇൻഡിഗോ എയർലൈൻസിന്റെ തന്നെ കാറിലേക്ക് എന്നെ കയറ്റി യാത്രയാക്കി. ആ കാർ വിമാനത്തിന്റെ അടുത്ത് എത്തി നിന്നു. അപ്പോഴേക്കും ബോർഡിംഗ് ഒക്കെ കഴിഞ്ഞിരുന്നു.

ഞാൻ വിമാനത്തിലേക്ക് കയറി. ഒരു ക്രൂ അംഗം എനിക്ക് സീറ്റ് ഒക്കെ കാട്ടി തന്നു. ഞാൻ ഇരുന്നു. മറ്റൊരു ക്രൂ അംഗം എന്നെ വന്ന് പരിചയപ്പെട്ടു. അവരും എനിക്ക് ഒരു ഗിഫ്റ്റ് ബോക്സ് ഒക്കെ തന്നു. എനിക്ക് ഒന്നും മനസ്സിലാകാത്ത അവസ്ഥ. ചുറ്റുമുള്ള യാത്രക്കാർ എന്നെ ശ്രദ്ധിക്കുന്നു. ആദ്യമായാണ് ഇങ്ങനെ ഒരു അനുഭവം. എന്തായാലും ഞാനും ഗമയിൽ അങ്ങ് ഇരുന്നു. വിമാനം പറന്ന് ഉയർന്നു. അല്പം കഴിഞ്ഞ് പതിവ് പോലെ ക്യാപ്റ്റന്റെ സംസാരം കേൾക്കാം. പുള്ളി കാര്യങ്ങൾ എല്ലാം പറഞ്ഞ ശേഷം, "ഇന്ന് നമ്മോടൊപ്പം ഒരു സ്‌പെഷ്യൽ ഗസ്റ്റ് ഉണ്ട്..." എന്നും പറഞ്ഞ് എന്നെ പരിചയപ്പെടുത്താൻ തുടങ്ങി. നല്ലൊരു കയ്യടിയും. ശരിക്കും പറഞ്ഞാൽ കണ്ണ് നിറഞ്ഞ് ഒഴുകി.

ജീവിതത്തിൽ എപ്പോഴും എല്ലായിടത്തും അവഗണനയും പരിഹാസവും മാത്രം കേട്ട് ശീലമുള്ള ഒരാൾക്ക് ആകാശത്ത് വെച്ച്, ആകാശം മുട്ടുന്ന പോലെ ഒരു അംഗീകാരം. കണ്ണ് നിറഞ്ഞ് ഒഴുകുന്ന എന്നെ ഒരു ക്രൂ മെമ്പർ ഓടി വന്ന് ചേർത്ത് പിടിച്ചു. "You deserve it, dear." എന്നൊരു വാക്കും.


സുകന്യ കൃഷ്ണ എഴുതിയത് 





#SupportIndigo #LoveYou6E #WithIndigo #IndigoAirlines