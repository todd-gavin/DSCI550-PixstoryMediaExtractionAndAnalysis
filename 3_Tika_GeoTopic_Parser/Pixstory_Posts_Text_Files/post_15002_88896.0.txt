Un lifting non chirurgico per ringiovanire volto, decolté e le parti del corpo che possono presentare una particolare lassità. La novità della primavera 2022 è un trattamento laser non ablativo: un nuovo strumento che permette di agire in profondità e ottenere i primi risultati in pochi giorni con una pelle più luminosa e uniforme. Si chiama Venezia Lift l’ultima frontiera della medicina estetica che, utilizzando solamente il calore sprigionato dalla luce, riesce a rigenerare la pelle, ricompattandola e tonificandola, arrivando ad avere un effetto lifting sulla zona trattata.

«Alla base c’è la tecnologia laser, una tecnologia consolidata e molto tempo utilizzata in medicina estetica», spiega Patrizia Gilardino, chirurgo estetico di Milano. «Dal laser CO2, che viene definito come “gold standard” per il resurfacing, è stato sviluppato un nuovo laser frazionato non ablativo che va oltre le applicazioni che finora conoscevamo. Utilizzando la medesima lunghezza d’onda di un laser ablativo, è possibile intervenire in profondità per un ringiovanimento complessivo della pelle. La luce prodotta infatti stimola i fibroblasti e porta alla produzione di collagene: questo, non solamente ha come effetto una tonificazione dei tessuti, ma riesce a ricompattare la pelle, dando come risultato una sua distensione e l’eliminazione delle piccole rughe che con il passare degli anni si formano».