È finita con il punteggio di 2-0 a favore della Juventus 'A' il tradizionale match in famiglia disputato a Villar Perosa tra la prima squadra e la formazione Under 23 dei bianconeri. Massimiliano Allegri ha schierato questo 11 come formazione titolare: Szczesny; Danilo, Bonucci, Bremer, Alex Sandro; Zakaria, Locatelli, Fagioli; Di Maria, Vlahovic, Kean. Il risultato è stato sbloccato dopo appena 2 minuti da Manuel Locatelli, con un bel tiro dalla distanza. Al 17° è arrivato il raddoppio, con un colpo di testa di Bonucci su calcio d'angolo battuto da Angel Di Maria. Proprio il difensore è stato autore di un bel gesto nella ripresa, quando dopo la sostituzione è andato a portare la sua maglia a Beppe Furino, indimenticato protagonista della Juventus degli anni '70, presente a bordo campo in sedia a rotelle dopo che un'emorragia cerebrale lo ha colpito nello scorso mese di febbraio.