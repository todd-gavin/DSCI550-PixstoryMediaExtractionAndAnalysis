Lorenzo Sonego esce dal Roland Garros contro Casper Ruud, numero 8 al mondo, al termine di un match in cui era andato in vantaggio di due set a uno, prima di subire il ritorno dell'avversario, nel quarto set, per poi arrendersi definitivamente nel quinto.

Il tennista torinese non è partito al meglio, forse perché troppo teso. L'avversario era tosto già sulla carta e a inizio match ha dimostrato di essere in forma e di vincere il primo set 6-2. Sembra l'inizio della fine di Sonego, invece il piemontese non ci sta, torna in campo più aggressivo e tutto torna in equilibrio tanto che si arriva al tie break dove ha la meglio proprio Sonego. Rivitalizzato dalla vittoria del secondo set gioca un terzo set da incorniciare, finisce 6-1.

Quando la strada sembra essersi messa incredibilmente in discesa, Casper Ruud torna in partita e sfrutta al meglio i break conquistati. Il quarto set finisce 6-4, nell'ultimo c'è poca partita e si chiude sul 6-3.

Per Sonego è l'undicesima sconfitta consecutiva contro un Top 10 mentre per Ruud è la prima volta agli ottavi del Roland Garros dopo tre eliminazioni al terzo turno consecutive.