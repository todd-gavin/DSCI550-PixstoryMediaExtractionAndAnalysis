Dopo le parole di Walter Sabatini, è arrivata la risposta del presidente della Salernitana Danilo Iervolino. Il divorzio tra il dirigente e la società campana è stato uno degli argomenti più discussi degli ultimi giorni e la sensazione è che si sia ancora lontani dalla conclusione.

«Sabatini crede di prendere tutti per stupidi, ma di equivoco c’è solo lui. Pensa di essere il più intelligente, ma è stato bugiardo. Lui voleva pagare la commissione all’agente, abbiamo litigato perché io non accetto queste storture». Comincia così lo sfogo del numero uno della Salernitana, che poi entra maggiormente nel dettaglio. 

«Volevamo corrispondere a Lassana Coulibaly un aumento di stipendio di 200.000 euro, ma per completare l’operazione avremmo dovuto versare un milione al suo agente: un impegno che aveva preso Sabatini, magari per evitare che lo stesso agente si mostrasse sensibile ad altre offerte. Io non mi piegherò mai a questo sistema: se un giocatore riceve una buona offerta da un altro club è libero di andare». 

E così si è arrivati alla frattura: «Sabatini invece mi ha detto che con certe logiche convive da tempo. E nella chat che condividiamo con l’a.d. della Salernitana e con la responsabile delle pubbliche relazioni ha scritto che, vista la mia posizione in merito alle commissioni, riteneva di non essere l’uomo giusto per la Salernitana. Adesso leggo che si sente da Champions League, vedremo dove andrà: non sa nemmeno far funzionare un computer o mandare una mail».

C’è spazio anche per un retroscena sul sogno Cavani: «Anche in quell’occasione Sabatini sfiorò il ridicolo. Se io voglio un giocatore, lo compro. Mica poteva bocciare lui un mio acquisto. Questa è la Salernitana di Iervolino, non di Sabatini: lui proponeva e io decidevo»