Viste le temperature record delle ultime settimane in tutto il mondo, il tema del cambiamento climatico sta diventando sempre più importante. A tal punto che nella prossima stagione in Francia potrebbero non disputarsi più partite in notturna per risparmiare energia.

A lanciare la proposta è stata direttamente Amélie Oudéa-Castéra, il Ministro dello Sport francese, che sta pensando ad alcune azioni per combattere il cambiamento climatico. Tra queste ci sarebbe appunto anche la possibilità di sospendere le partite serali sia del calcio che del rugby durante il prossimo inverno.

Il piano del ministro è in discussione e ancora non è stata presa alcuna decisione, ma è una possibilità concreta. Sarebbe una legge mai vista prima, il che fa capire quanto la situazione attuale sia davvero problematica. «Nessun argomento è tabù, compreso quello di sospendere gli incontri sportivi in notturna», ha precisato l’entourage del ministro.