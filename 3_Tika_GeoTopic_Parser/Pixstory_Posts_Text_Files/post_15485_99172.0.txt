Anche nelle campagne lombarde scatta la solidarietà delle imprenditrici agricole Coldiretti che si stanno rendendo disponibili ad aiutare alcune delle 55mila donne in fuga dall’Ucraina, molte delle quali con i figli al seguito. “In un momento difficile come questo – spiega Wilma Pirola - in Lombardia, così come in diverse altre regioni, molte imprenditrici agricole si stanno facendo promotrici di azioni concrete per dare il proprio contributo, secondo le proprie disponibilità”. 
A Cene, in provincia di Bergamo, c’è Olesia Anokhina, una donna di origine ucraina in Italia da quasi 15 anni che nel nostro Paese ha creato la sua famiglia: si è sposata con Diego, è diventata mamma di due bambini e oggi gestisce l’agriturismo aziendale. Dopo lo scoppio della guerra, con il marito ha deciso di mettere a disposizione le cinque camere del loro agriturismo per ospitare quattro donne e due bambini suoi famigliari scappati dall’Ucraina. Arrivate un mese fa, oggi queste persone stanno pian piano cercando di trovare una nuova normalità anche grazie all’aiuto di Olesia che le coinvolge nella sua quotidianità. Olesia si sta anche rendendo disponibile come traduttrice: nella scuola di sua figlia, ad esempio, sta aiutando le insegnanti a interagire con una bambina ucraina da poco arrivata, mentre a Bergamo ha facilitato il lavoro di alcuni medici impegnati a valutare le condizioni di decine di profughi ospitati in un albergo.
Sempre nella bergamasca – continua la Coldiretti Lombardia –Anna Cuter, imprenditrice agricola di Sant’Omobono Terme, ha messo a disposizione un appartamento a due mamme ucraine con i loro bambini, mentre a Montalto Pavese, in provincia di Pavia, Assunta insieme alle sue figlie Marcella e Simona Canegallo stanno ospitando nel loro agriturismo tutto al femminile una profuga ucraina insieme ai suoi due figli, che hanno iniziato a frequentare le scuole del territorio.
Di storie come queste, dove vince la solidarietà, ce ne sono moltissime, segno che chi può fare sta facendo senza tirarsi indietro