Stefanos Tsitsipas è il primo finalista degli Internazionali d'Italia. Il greco ha sconfitto Alexander Zverev con il punteggio di 4-6 6-3 6-3 in 2 ore e 27 minuti di gioco. Il tedesco, numero 3 del ranking ATP, si era portato in vantaggio vincendo il primo set dopo aver brekkato nel corso del settimo gioco. La reazione di Tsitsipas non si è fatta attendere, con il numero 5 al mondo che ha subito tolto il servizio all'avversario nel secondo game del secondo set e ha poi resistito al tentativo immediato di controbreak dell'avversario, mantenendo poi abbastanza agevolmente il servizio nei successivi turni di battuta. Nell'ultimo set, Tsitsipas ha brekkato nel quinto game. I turni di servizio sono poi proseguiti senza bisogno di arrivare ai vantaggi, fino al nono gioco in cui il greco ha strappato a zero il servizio chiudendo definitivamente il match. In serata è in programma l'altra seminifinale tra Novak Djokovic e Casper Ruud.