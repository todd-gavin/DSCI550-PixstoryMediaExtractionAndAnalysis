Uno scatto rubato che diventa virale sui social network. Massimiliano Allgri è stato immortalato all'uscita dell'Hotel de Paris insieme a Luis Campos, nuovo responsabile dell'area tecnica del Paris Saint Germain. Secondo quanto riporta La Gazzetta dello Sport i due si sarebbero incontrati per una chiacchierata informale durante la quale però al tecnico livornese sarebbe stata offerta la panchina del Psg.

Non si tratta di un tradimento. Infatti Allegri avrebbe risposto senza tentennamenti. Ha un (ricco) contratto con la Juventus e vuole rimanere a Torino. I rapporti con la famiglia Agnelli vanno oltre l'aspetto lavorativo e di lasciare il bianconero per accasarsi sotto la Torre Eiffel non rientra nei suoi piani.

L'incontro è così finito con una stretta di mano e la consapevolezza, per Allegri, che nonostante la stagione da dimenticare è ancora molto apprezzato a livello internazionale. Per quanto riguarda il Paris, dopo il "no" di Zidane e di Allegri, starebbe virando verso Christophe Galtier, tre volte miglior tecnico della Ligue 1 e attualmente sotto contratto col Nizza.