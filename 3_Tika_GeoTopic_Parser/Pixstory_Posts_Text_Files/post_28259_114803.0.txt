È un weekend a dir poco da dimenticare per Sebastian Vettel. Il pilota dell’Aston Martin arrivava da alcune gare in cui era apparso decisamente in forma, specie dopo il debutto del pacchetto di aggiornamenti in stile Red Bull portato in pista a Barcellona. Il GP Austria ha però segnato un passo indietro e, dopo l’ultima 
posizione di ieri in qualifica, è arrivato anche il ritiro nella Sprint Race che lo condannerà a partire dal fondo anche nel GP vero e proprio. Un vero e proprio disastro sportivo, cui si aggiunge anche una non piacevole maxi-sanzione pecuniaria: il tedesco ha infatti ricevuto una multa (per il momento sospesa condizionalmente 
fino a fine stagione) di ben 25.000 euro per un comportamento non appropriato durante il briefing piloti che si è tenuto nel venerdì di Spielberg. Secondo quanto riportato nella nota Fia, Sebastian avrebbe espresso insofferenza e frustrazione, lasciando in anticipo il meeting senza il permesso dei commissari. Una situazione per la quale Vettel è stato poi convocato dal Direttore di gara esprimendo le sue scuse all’indirizzo del collegio degli steward, non riuscendo però a evitare la sanzione. 

Foto: Instagram astonmartinf1