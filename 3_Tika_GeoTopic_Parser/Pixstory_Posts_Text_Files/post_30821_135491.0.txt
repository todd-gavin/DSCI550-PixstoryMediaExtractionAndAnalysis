Il Milan non passa in casa del Sassuolo e, anzi, deve ringraziare Maignan per aver neutralizzato il rigore calciato da Berardi. L'allenatore Stefano Pioli analizza così il match dei rossoneri, terminato 0-0: "È mancata lucidità, dobbiamo leggere meglio le situazioni. Siamo partiti molto bene nel primo tempo trovando buone combinazioni, ma quando il Sassuolo si è abbassato abbiamo avuto troppa frenesia e poca qualità nei movimenti. Abbiamo fatto fatica a trovare ritmo". Pioli ha poi sottolineato l'atteggiamento sbagliato tenuto dai suoi ragazzi nella seconda metà del secondo tempo: "Dal 70' in poi abbiamo giocato come se mancasse un minuto, invece c'era tempo. Vogliamo vincere le partite ma non dobbiamo avere frenesia. Abbiamo verticalizzato un po' troppo e una squadra come la nostra deve essere in grado di lavorare con qualità, quando la partita cambia. È stato un match con tante interruzioni, con molti mezzi falli fischiati".