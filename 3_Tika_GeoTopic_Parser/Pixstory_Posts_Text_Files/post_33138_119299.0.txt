Quattro italiani su cinque hanno raggiunto gli ottavi di finale del torneo croato di Umago su terra rossa, ma cinque saranno quelli che da domani si giocheranno l'accesso ai quarti visto che Jannik Sinner, testa di serie numero 2, partirà direttamente dal secondo turno del tabellone. Assieme a lui ci saranno: il giovane Giulio Zeppieri (3-6 6-1 6-4 all'argentino Cachin) che se la vedrà con il colombiano Galan, in grado di battere Fabio Fognini 6-3 5-7 6-3; la sorpresa Franco Agamennone, che ha superato il quotato serbo Laszlo Djere 7-6 2-6 7-5; il fresco campione di Amburgo Lorenzo Musetti, che nonostante un calo nel secondo set, ha superato bene 6-2 3-6 6-1 lo sloveno Alijaz Bedene, e il redivivo Marco Cecchinato, che ha superato il padrone di casa Mili Poljicak per 6-1 5-7 6-2. Negli ottavi gli accoppiamenti saranno: Zeppieri-Galan e Sinner-Munar mercoledì, Agamennone-Baez e Musetti-Cecchinato giovedì. Fuori nei sedicesimi, invece, nell'ATP 250 di Kitzbuehel Lorenzo Sonego, eliminato in tre set dallo spagnolo Andujar per 6-4 3-6 7-6.