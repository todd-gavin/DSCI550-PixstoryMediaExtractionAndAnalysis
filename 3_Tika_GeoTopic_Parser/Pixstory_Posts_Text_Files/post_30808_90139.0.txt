L'amichevole tra Olanda e Danimarca ha visto il ritorno in nazionale di Christian Eriksen dopo il problema cardiaco che aveva spaventato tutti agli ultimi Europei di calcio. L'ex giocatore dell'Inter ha bagnato il suo rientro nel migliore dei modi, segnando un gol.
A fine partita Eriksen, nominato "Uomo della partita", ha dichiarato: "Mi sento di nuovo un calciatore. Sono felice di essere tornato e questo è un ottimo inizio. È molto bello ritornare in campo, non vedevo l’ora. Non avrei potuto avere un inizio migliore. Mi sento come se non avessi mai lasciato la nazionale, anche perché ho saltato pochi match negli ultimi 10 anni. E' stato molto emozionante". La partita è terminata con il successo per 4-2 dell'Olanda, ma il risultato non ha rovinato la festa per Eriksen.