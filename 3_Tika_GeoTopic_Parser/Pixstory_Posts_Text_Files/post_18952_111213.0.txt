Marcell Jacobs non prenderà parte alla tappa della Diamond League di Stoccolma. Questa è l'ultima ora che arriva dal suo tecnico Paolo Camossi. La medagli d'oro di Tokyo nei 100 metri si era detto fiducioso di poter partecipare e far bene, questa sarebbe stata la sua prima uscita stagionale all'estero e l'ultima prima dei Mondiali. Ma alla fine il dolore alla gamba sinistra è tornato a farsi sentire.

"Da ieri, dopo l’allenamento, Marcell avverte un fastidio al gluteo", le parole del tecnico, "Anche stamattina abbiamo valutato la situazione ma il suo corpo dà segnali di fastidio. A quindici giorni dai Mondiali non possiamo prenderci il rischio di correre stasera".

Per Jacobs è l'ennesimo stop e arriva a due settimane dal Mondiale. Una brutta tegola. Tra infortuni e virus intestinali l'azzurro ha potuto correre ben poco quest'anno all'aperto. Aveva preso parte al meeting di Savona il 18 maggio (9”99 con il vento e 10”04 in finale) e una settimana fa agli Assoluti di Rieti dove aveva trionfato per il quinto anno consecutivo.