Nicolò Martinenghi ha scritto la storia. Ai Mondiali di Budapest ha conquistato la medaglia d'oro nei 100 rana disputando una gara semplicemente perfetta con il tempo di 58.26 (passaggio ai 50 in 30.87 e tempo finale che migliora il suo record itaiano di due centesimi). Dopo il bronzo ottenuto a Tokyo 2020, questo era diventato l'obiettivo del classe '99: sembrava impossibile e invece è diventato realtà.

Alle spalle di Martinenghi sono arrivati l'olandese Arno Kamminga (58.62) e lo statunitense Nic Fink (58.65). Quest'ultimo è partito fortissimo, ma il varesino ha dato tutto quello che aveva in particolare nella seconda vasca dove per i rivali non c'è stato nulla da fare. Il successo fa storia perché è la prima volta per un italiano in una disciplina diversa dallo stile libero.

"È molto strano, sono contento da un lato ma speravo in un tempo più basso. Ma questa era una gara da vincere", le parole di Nicolò Martinenghi intervistato dalla Rai, "È un'emozione allucinante, nella mia prima finale mondiale ho messo la mano davanti a tutti. Una gara calcolata perfettamente, sapevo che tutti e tre eravamo lì a allo stesso livello. Oggi la testa ha fatto tanto più del fisico".