Non c'è nulla da fare contro un Max Verstappen così, eppure Charles Leclerc ci ha provato con tutto se stesso, ma non poteva fare nulla né sul primo sorpasso subito dal pilota della Red Bull, né nel finale, quando grazie a una Safety Car si è ritrovato incollato al rivale, senza riuscire a superarlo per diversi giri, fino alla bandiera bianca finale. Discreta gara di Carlos Sainz, subito superato da Verstappen al via, ma poi bravo a tenere a bada Sergio Perez (4°) per tutto il GP. Quinto arriva George Russell, aiutato proprio dalla Safety Car, ma al termine di un bel duello con Lewis Hamilton, che aveva però gomme più usurate. Davanti a loro sarebbe potuto arrivare Bottas con l'Alfa Romeo, ma complice un errore nel finale, è arrivato settimo. La gara è stata vivacizzata da due incidenti, un primo tra Gasly e Norris ha messo fuori gioco entrambi e fatto entrare la Safety Car che, tra gli altri, ha rimesso in gioco anche Ocon (8°) e Albon (10°); il secondo incidente, invece, nelle fasi finali, ha visto coinvolti Mick Schumacher e Sebastian Vettel (con responsabilità di Mick), entrambi fuori dai giochi quando si trovavano in zona punti. Nella classifica iridata comanda sempre Leclerc con 104 punti, 19 di margine su Verstappen a quota 85. Terzo Perez con 66, poi Russell a 59 e Sainz 53. Hamilton è solo sesto con 36 punti. Anche nella classifica costruttori la Ferrari è sempre prima, ma con un margine minimo di sei punti sulla Red Bull: 157 a 151. Mercedes terza a 95.