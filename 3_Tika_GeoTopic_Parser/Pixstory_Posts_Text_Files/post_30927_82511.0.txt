Prestigioso riconoscimento per Enes Kanter, centro di origine turca che vanta una lunga carriera nella Nba con le maglie, tra le altre, dei Boston Celtics e dei Portland Trail Blazers.
Kanter, che da quando ha preso la cittadinanza americana ha adottato il cognome Fredoom (letteralmente "Libertà") ha infatti ricevuto la candidatura al premio Nobel per la pace.
Il 29enne da anni si batte contro il premier turco Recep Erdogan e per questo si è visto ritirare la cittadinanza nel 2017, rimanendo di fatto apolide fino allo scorso novembre, quando ha ricevuto la cittadinanza americana. Su di lui pende una richiesta di estradizione da parte del governo turco e il suo attivismo gli è costato anche diverse minacce di morte e un tentativo di rapimento. Freedom ha denunciato più volte anche la violazione dei diritti umani da parte della Cina.
Commentando la sua candidatura sui social network, ha scritto: "A volte prendere una posizione è più importante del tuo prossimo stipendio". Freedom è stato recentemente girato dai Celtics agli Houston Rockets che però lo hanno rilasciato dopo soli 4 giorni. 30 premi Nobel hanno scritto alla squadra di Boston chiedendo di riprenderlo, "per stare dalla parte giusta della storia".