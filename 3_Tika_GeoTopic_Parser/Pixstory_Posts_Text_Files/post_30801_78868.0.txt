Allo Juventus Stadium proseguono le presentazioni dei nuovi acquisti dello scoppiettante mercato invernale bianconero. Dopo Dusan Vlahovic, oggi è stato il turno di Denis Zakaria. Il centrocampista svizzero di origini africane arriva dal Borussia Monchengladbach in sostituzione di Rodrigo Bentancur, ceduto al Tottenham allenato da Antonio Conte.
Zakaria si è dichiarato entusiasta del suo arrivo a Torino, anche per un motivo molto personale: "Arrivo alla Juventus nel momento giusto per la mia carriera, è un grande passo in avanti. Non è una cosa che succede tutti i giorni essere chiamato da un club così importante. Voglio dare il mio contributo. Sono molto orgoglioso, la squadra preferita di mio padre è sempre stata la Juventus".
Ma che giovatore è il nazionale svizzero? Zakaria si è descritto così, citando come modello un grande centrocampista del passato recente della Juventus: "Sono un giocatore aggressivo, amo giocare in avanti e recuperare palloni, aiutare e difendere. Mi considero abbastanza completo. Non voglio fermarmi, sono un combattente. L’obiettivo è sempre stato aumentare il numero di gol: qui posso migliorare. Il mio modello è Patrick Vieira, mi è sempre piaciuto, anche se io cerco il mio stile".