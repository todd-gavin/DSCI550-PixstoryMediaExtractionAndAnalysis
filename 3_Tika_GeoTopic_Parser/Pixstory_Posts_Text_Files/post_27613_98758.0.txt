Il giovedì di coppa ha fatto esplodere l’entusiasmo tra le strade della Capitale. La Roma, dopo l’1-1 dell’andata contro il Leicester City, si è infatti imposta in casa per 1-0 grazie alla rete di Tammy Abraham all’11esimo del primo tempo, staccando un biglietto per la finale della nuova coppa europea. I giallorossi scenderanno in campo a Tirana, in Albania, il prossimo 25 maggio per la finalissima contro il Feyenoord, in grado di passare il turno con lo 0-0 sull’Olympique Marsiglia dopo il 3-2 del match di andata. Per quanto riguarda invece l’Europa League, la finale – in programma il 18 maggio a Siviglia – vedrà scontrarsi Eintracht Francoforte, in grado di regolare in entrambe le semifinali il West Ham, e Glasgow Rangers, bravi a ribaltare (3-1) la sconfitta con il Lipsia nell’andata delle semifinali.

Foto: Instagram europacnfleague