E' al settimo cielo Federica Brignone che in combinata ha conquistato una storica medaglia di bronzo con cui porta a due i podi in questi Giochi. "Avere già due medaglie è fantastico. Sicuramente quella che mi aspettavo di più era il superG. Ho fatto del mio meglio e non ci sono riuscita, ma sono molto contenta delle altre due medaglie. Dopo il superG ero un po' giù con la testa, ed ero davvero stanca". Stanchezza dovuta anche a una lunga annata, come lei stessa conferma: "Questo inverno è stato 'OK, OK, OK' e poi da gennaio in poi è stato un tale stress venire qui, non essere testata positiva (per il Covid-19) e poi tutti stavano impazzendo per questa situazione. Non è stato facile".

Federica Brignone è riuscita a sfruttare al meglio l'uscita di scena della favorita Mikaela Shiffrin per conquistare la medaglia di bronzo: "Sicuramente non c'erano molte atlete oggi, ma queste due ragazze (Michelle Gisin, oro, e Wendy Holdener, argento) stavano sciando benissimo in slalom. Non avevo alcuna possibilità con loro e non avevo troppa distanza dalla discesa libera per cercare una medaglia migliore. Sono stata fortunata che Mikaela Shiffrin sia uscita. Ma questo è lo sci, questo è lo sport. Ho solo cercato di sciare al meglio ma senza correre troppi rischi".