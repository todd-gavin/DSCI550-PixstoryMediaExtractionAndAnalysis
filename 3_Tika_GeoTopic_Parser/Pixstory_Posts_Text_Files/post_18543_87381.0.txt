Lutto nel mondo del wrestling. Si è spento uno dei personaggi più amati degli anni Novanta, capace di ispirare tantissimi appassionati e di far litigare la WWE e la WCW per i suoi cambi repentini delle federazioni. Scott Hall, meglio conosciuto come Razor Ramon, è morto a 63 anni dopo una vita fatta di combattimenti ad altissimo livello, ma anche di liti, droga, carcere e persino un'accusa di omicidio. Insomma, un personaggio parecchio sopra le righe e per questo molto amato.

Se sul ring non temeva rivali, Scotte Hall non ha potuto niente contro tre attacchi cardiaci consecutivi: tenuto in vita solo dalle macchine, la famiglia ha deciso di staccare la spina per l’irreversibilità della situazione. Il tutto sarebbe partito da un'operazione mal riuscita all'anca, uno degli storici problemi fisici di Hall, con conseguente grumi di sangue che avrebbero causato gli attacchi cardiaci.

A dare la brutta notizia è stato un altro ex wrestler, il suo grande amico Kevin Nash: "Scott è attaccato alle macchine che lo tengono in vita. Una volta che la sua famiglia sarà sul posto, le spegneranno. Perderò la persona su questo pianeta con cui ho passato più tempo della mia vita di chiunque altro. Ho il cuore spezzato e sono molto triste. Amo Scott con tutto il mio cuore, e devo prepararmi alla mia vita senza di lui. Ricordiamoci solo che c’è un ragazzo grandioso e non ne vedremo un altro come lui. Ci vediamo lungo la strada amico. Non avrei mai potuto amare un essere umano più di quanto io abbia fatto con te".