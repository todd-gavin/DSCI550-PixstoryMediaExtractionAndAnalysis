Clamorosa impresa dell'Italrugby che ha espugnato il campo del Galles per 22-21, conquistando la prima vittoria nel VI Nazioni dopo una striscia di 36 sconfitte durata ben 7 anni.
Il successo è arrivato in extremis con una grande giocata di Ange Capuozzo che a un minuto dal termine parte in slalom dalla metà campo difensiva e arriva fin quasi in meta sull'out di destra, prima di regalare una facile corsa sotto ai pali a Padovani. Il sorpasso è poi completato dalla trasformazione di Garbisi.
L'Italia chiude comunque ultima, appena dietro proprio al Galles, ma ritrova slancio ed entusiasmo in vista delle prossime edizioni di una manifestazione prestigiosa ma davvero avara di soddisfazioni. Il modo migliore per zittire gli scettici e chi vorrebbe escludere gli azzurri dal VI Nazioni.