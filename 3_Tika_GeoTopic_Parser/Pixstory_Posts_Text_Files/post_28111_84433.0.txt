Sono da poco finiti i primi test F1 di Barcellona in cui, in tre giorni, i team hanno per la prima volta acceso i motori sulle monoposto della nuova era dei GP. La rivoluzione è di ampio spettro e come mai prima di adesso c’è una vera e propria incertezza su chi sia il team da battere. Tra pretattica e realtà, gli uomini della Mercedes puntano però il dito verso la Ferrari, la scuderia che ha percorso comunque più chilometri sul Circuit de Catalunya. Affidabilità a parte, secondo Toto Wolff, il team principal campione del mondo Costruttori in carica, la rossa si è distinta soprattutto per la potenza del motore, nettamente incrementata dopo due anni in cui era stata proprio la power unit il principale punto debole di Maranello. “Abbiamo l’impressione – ha spiegato Wolff – che la Ferrari al momento abbia a disposizione il motore più potente del lotto. Ma ci sono stati soltanto tre giorni di prove e il precampionato talvolta può essere ingannevole”. Non si è fatta attendere la replica del suo omologo Mattia Binotto: “Noi favoriti? No, siamo gli outsider”. Il Mondiale della pretattica 
è già cominciato…

Foto: Instagram scuderiaferrari