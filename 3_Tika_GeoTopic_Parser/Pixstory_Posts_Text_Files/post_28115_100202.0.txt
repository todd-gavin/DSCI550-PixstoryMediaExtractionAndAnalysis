Incassato il ritiro di alcune grandi case costruttrici, la Formula E torna a respirare aria buona. Il campionato si appresta a vivere la sua grande rivoluzione tecnica, in programma per la prossima stagione con il debutto delle monoposto di Gen3, presentate in occasione dell’ePrix a Monte Carlo. La nuova era delle corse elettriche, come è noto, avverrà senza la Mercedes campione del mondo in carica, che lascerà al termine di questo Mondiale unendosi agli altri grandi costruttori tedeschi Audi e Bmw, che hanno già detto addio alla fine dello scorso anno. A sposare il progetto è però adesso un altro nome blasonato del mondo sportivo, quel 
glorioso team McLaren pluricampione in F1 e ora pronto a cimentarsi anche nella categoria full electric.L’annuncio è arrivato oggi a pochi minuti dal via dell’ePrix di Berlino che è anche l’ultima gara di casa dei campioni della Mercedes. La base di partenza per McLaren sarà di tutto rispetto: la casa di Woking ha infatti rilevato il team che attualmente corre sotto le insegne di Stoccarda e che, dunque, ha centrato (con il 
powertrain della Stella a tre punte, che nel 2023 ovviamente non ci sarà) gli ultimi titoli del mondo piloti e costruttori.

Foto: Instagram fiaformulae