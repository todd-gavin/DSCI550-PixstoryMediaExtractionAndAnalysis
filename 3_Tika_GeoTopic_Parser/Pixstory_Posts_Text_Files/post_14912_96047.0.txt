Crescono di quasi il 3% in 5 anni le imprese agricole giovani in Lombardia, per un totale di circa 3.400 aziende, con i titolari under 35 che hanno scelto di investire nella terra dalla coltivazione all’allevamento, dall’agriturismo alle vendite dirette fino all’economia green. E’ quanto emerge dall’analisi di Coldiretti Lombardia sui dati registro imprese a fine 2021, diffusa in occasione della consegna degli Oscar Green nazionali della Coldiretti a Roma. Tra i premiati – precisa la Coldiretti Lombardia – anche il bergamasco Mario Bertocco con le sue piante acquatiche per laghetti e biopiscine, che si è aggiudicato la categoria "Creatività".

“C’è sempre più interesse da parte dei giovani per il lavoro nelle campagne, dove possono esprimere la propria creatività e portare un contributo al Paese soprattutto in un momento come questo in cui per le speculazioni, gli accaparramenti e i limiti alle esportazioni provocati dalla guerra in Ucraina è importante garantire l’approvvigionamento alimentare dei cittadini”, afferma il vice presidente della Coldiretti Lombardia Paolo Carra, nel sottolineare anche “la necessità di sostenere il sogno imprenditoriale dei giovani per investire nel futuro in un Paese come l’Italia che per troppo tempo ha pensato di poter fare a meno della propria agricoltura”.
 
“Oltre ai giovani titolari di impresa – afferma Carlo Maria Recchia, delegato Giovani Impresa Coldiretti Lombardia – nelle nostre campagne ci sono anche molti ragazzi e molte ragazze che ogni giorno lavorano nelle aziende agricole di famiglia affiancando genitori, fratelli e famigliari. Occorre sostenere il loro impegno e la capacità dell’agricoltura italiana di continuare a offrire e creare opportunità occupazionali e di crescita professionale, investendo nella formazione e superando gli ostacoli burocratici”.

La pandemia prima e ora la guerra in Ucraina – spiega la Coldiretti – stanno spingendo uno storico ritorno delle nuove generazioni nelle campagne italiane, dove sono quasi 56mila i giovani che hanno scelto di costruirsi un futuro da imprenditori agricoli investendo nella terra, tanto che nascono in media 18 nuove imprese giovani al giorno secondo l’analisi Coldiretti sulla base del rapporto del Centro Studi Divulga.