A poche ore dall'inizio delle prove libere di Bahrain, l'Aston Martin è costretta a sostituire Sebastian Vettel per il primo gran premio della stagione. Il pilota tedesco è risultato positivo al Covid, così al suo posto correrà Nico Hulkenberg, dallo scorso anno pilota di riserva e collaudatore di Aston Martin e Mercedes.

Hulkenberg, 34 anni, sostituirà Vettel già dalle prove di domani, venerdì 18 marzo. L'ultima volta che aveva gareggiato era nel 2020, sempre con lo stesso team che però si chiamava Racing Point. In quell'occasione il pilota tedesco sostituì Lance Stroll nel GP dell'Eifel al Nurburgring e, come successo con Vettel, anche all'epoca era una sostituzione per positività al Covid. In totale ha disputato 179 gare con Williams, Sauber e Racing Point senza mai salire sul podio. Il suo miglior piazzamento è un settimo posto nel 2018.