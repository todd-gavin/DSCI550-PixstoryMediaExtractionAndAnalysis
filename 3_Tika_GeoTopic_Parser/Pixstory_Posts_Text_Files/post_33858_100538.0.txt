Terzultima giornata di Ligue 1. Il Troyes, non ancora certo della salvezza, vola a Parigi per affrontare gli ormai campioni del PSG. Dopo il vantaggio al 6’ targato Marquinhos, al 25’ il Paris ha l’opportunità per raddoppiare dagli 11 metri. Sul dischetto si presenta il solito Neymar. Dall’altra parte ad aspettarlo c’è l’esperto Jessy Moulin. Il portiere della squadra ospite si avvicina al brasiliano e, con fare scherzoso, gli dice: «Ney, se lo paro divento una star. Per favore, dimmi almeno da che parte tirerai. Mia madre, mio padre, i miei fratelli e mia moglie stanno guardando e mi piacerebbe renderli orgogliosi di me». Una richiesta bizzarra, alla quale l’asso del Paris risponde sorridendo: «Scegli un lato».

«Non sapevo cosa fare, così sono rimasto fermo», ha dichiarato a Le Parisien il buon Moulin. Niente da fare: palla all’angolino e sogno infranto. Unica consolazione il risultato finale: un 2-2 che non cambia gli equilibri al vertice della classifica ma che rende più tranquillo il finale di stagione del Troyes.