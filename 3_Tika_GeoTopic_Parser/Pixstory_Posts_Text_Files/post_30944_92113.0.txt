I messaggi a favore della pace e in sostegno all'Ucraina presenti allo stadio di San Siro sono stati alla base della decisione delle tv russe detentrici dei diritti di non trasmettere la partita di serie A in patria.
Qualcosa di simile era accaduto sabato per Borussia Dortmund-Lipsia di Bundesliga, la cui trasmissione in Russia era stata interrotta dopo 13 minuti a causa della comparsa sui cartelloni a bordo campo delle scritte "Stop war" e "#StandWithUkraine". Domenica, invece, era stata bloccata la trasmissione durante l'esecuzione di "Imagine" prima del match tra Juventus e Inter, poi le immagini erano riprese senza audio.
Sulla questione Lorenzo Casini, presidente della Lega Serie A, ha dichiarato: "Le leghe europee stanno discutendo su che linea tenere per le partite da trasmettere in Russia. Quello che è emerso è che non è semplice trovare la scelta migliore, noi, come Bundesliga e Liga, abbiamo deciso di continuare a trasmettere come azione strumentale per promuovere la pace".