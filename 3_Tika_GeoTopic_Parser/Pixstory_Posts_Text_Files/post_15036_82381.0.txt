Durante il convegno nazionale “Focus sul Carcinoma Mammario” friulano i partecipati hanno discusso anche delle ultime terapie introdotte nel corso del 2021. “È stato un anno ricco di novità per il trattamento del carcinoma mammario ha detto il prof. Michelino De Laurentiis, Direttore del Dipartimento di Senologia e Toraco-Polmonare dell’Istituto Tumori di Napoli. Tra queste, va segnalata la terapia adiuvante con agenti antiormonali e l’inibitore delle Chinasi Ciclina-dipendenti Abemaciclib. Si tratta tuttavia di una cura che non viene ancora rimborsata in Italia. Dati importanti sono stati ottenuti anche nell’incremento della sopravvivenza del carcinoma metastatico. Il farmaco Ribociclib in associazione all’inibitore dell’aromatasi Letrozolo ha dimostrato di essere una accoppiata vincente in alcuni sotto gruppi di pazienti con carcinoma cosiddetto luminale dove si è registrato un dato senza precedenti: 60 mesi di sopravvivenza mediana”. Infine, segnali incoraggianti arrivano anche nell’ambito del tumore del seno triplo negativo che è in assoluto la forma di tumore più aggressiva. “Per questo segmento di pazienti abbiamo novità incoraggianti che provengono dall’immunoterapia – conclude la prof.ssa Lucia Del Mastro, Coordinatrice della Breast Unit dell’IRCCS San Martino di Genova. Dopo essere stata utilizzata nel trattamento del melanoma e di altri carcinomi sta evidenziando le sue potenzialità anche nel tumore della mammella sia nello stadio avanzato che in quello precoce. Oltre ai dati che già conoscevamo su atezolizumab si aggiungono quelli nuovi su pembrolizumab. Per quanto riguarda la malattia HER2 positiva avanzata ottimi risultati sono quelli relativi all’impiego dell’immunoconiugato trastuzumab-deruxtecan. Si tratta di una cura molto efficace che utilizza un anticorpo a cui si lega la chemioterapia. Quest’ultima viene veicolata direttamente in sede tumorale dove viene rilasciata, facilitando una maggiore attività e limitando la tossicità. Altra novità importante è quella relativa all’inibitore tirosino-chinasico Tucatinib in combinazione con trastuzumab e capecitabina. L’associazione dei tre farmaci ha dimostrato una buona efficacia nel trattamento di pazienti con metastasi cerebrali da carcinoma HER2-positivo”.