Dalla Germania arrivano voci su Ilkay Gundogan, giocatore del Manchester City che, dopo un inizio di annata da titolarissimo, ha finito la stagione in panchina. Pare, così rivela Bild, che i rapporti con l'allenatore Pep Guardiola si siano deteriorati, fino all'esclusione del centrocampista tedesco, rimasto fuori anche nella doppia sfida (persa) contro il Real Madrid in Champions League.

Gundogan a 31 anni potrebbe essere alla ricerca dell'ultimo "grande" contratto e quindi non vorrebbe aspettare la fine di quello in essere con il City. Tempo fa il Barcellona si era dimostrato interessato e la speranza del giocatore tedesco è che i blaugrana pensino ancora a lui con la nuova gestione di Xavi. Ma sulle sue tracce, sempre secondo Bild, ci sarebbe anche la Juventus che potrebbe voler costruire un super centrocampo insieme a Pogba.

Il problema, come ormai lo è sempre più spesso, è dato anche dall'ingaggio del giocatore che, al momento, percepisce 9 milioni di euro netti a stagione.