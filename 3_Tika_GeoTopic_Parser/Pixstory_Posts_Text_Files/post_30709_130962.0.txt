Il pareggio della Juventus a Marassi contro la Sampdoria è stato piuttosto deludente, soprattutto per il gioco espresso dai bianconeri. L'allenatore Massimiliano Allegri, alle prese con molti infortunati, cerca di vedere il bicchiere mezzo pieno: "Guardiamo le cose positive: non abbiamo preso gol per due partite. La Sampdoria nel primo tempo ha corso molto, noi nel secondo abbiamo fatto buone cose: fatto un gol e avuto due situazioni favorevoli. Nel finale abbiamo avuto anche un’occasione". All'orizzonte c'è il big match con la Roma ancora a punteggio pieno e Allegri sottolinea come la Juve non ci arrivi al meglio: "Siamo in un momento in cui son fuori Chiesa, Pogba, giocatori importanti. C’è l’inserimento dei nuovi. C’è voglia di fare qualcosa di importante, rispetto alle altre siamo indietro. Per recuperare punti ci vuole pazienza e va fatto un passettino alla volta. Stiamo crescendo di condizione e ci prepareremo sabato per la sfida alla Roma".