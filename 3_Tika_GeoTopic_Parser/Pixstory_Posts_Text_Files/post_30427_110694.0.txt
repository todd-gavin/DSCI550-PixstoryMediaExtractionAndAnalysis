È già finita l'avventura di Serena Williams al torneo di Wimbledon. Nel primo turno del tabellone femminile, la tennista americana è stata sconfitta in 3 set dalla francese Harmony Tan, numero 115 al mondo, con il punteggio di 7-5 1-6 7-6. La quasi quarantunenne era al rientro sui campi da gioco a distanza di un anno dalla sua ultima apparizione, avvenuta sempre sull'erba dei campi londinesi. Una partita che ha visto la ex numero 1 dominare il secondo set e dare l'impressione di poter controllare il match, salvo perdersi ogni volta nei momenti decisivi, come quando si è trovata avanti nel decisivo supertiebreak del terzo set, vinto da Han per 10-7. Ora restano le incognite sul futuro della Williams: inseguirà ancora la vittoria del 24esimo Slam che la porterebbe a raggiungere Margaret Court o si ritirerà definitivamente?