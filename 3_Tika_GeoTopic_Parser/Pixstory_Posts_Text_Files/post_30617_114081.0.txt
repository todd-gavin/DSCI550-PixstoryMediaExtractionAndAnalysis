Inizio nel segno del Covid-19 per la Fiorentina. Il giro di tamponi effettuato alla vigilia del raduno ha scovato quattro positivi, fortunatamente tutti asintomatici. Questo il comunicato della società viola a riguardo: "Fiorentina comunica che, in ottemperanza del Protocollo vigente, i componenti del gruppo squadra sono stati sottoposti a test molecolare per la ricerca del virus Covid-19, la sera precedente il raduno. Essendo risultati alcuni controlli di non chiara interpretazione, in accordo con il nostro partner di salute, sono stati ripetuti i test nella giornata di ieri. Quattro soggetti, completamente asintomatici appartenenti al gruppo squadra, sono risultati positivi. Come da protocollo, sono stati posti in isolamento e verranno monitorati dalla società nelle prossime ore". La Fiorentina partirà domenica per il ritiro di Moena e spera per allora di poter contare su tutti i suoi convocati.