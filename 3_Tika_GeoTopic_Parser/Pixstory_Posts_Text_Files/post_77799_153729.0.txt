ഈയിടെ അന്തരിച്ച പഴയകാല ഫുട്ബോൾ താരം വടിശ്ശേരി രാധാകൃഷ്ണനെക്കുറിച്ച്
ഡോ. മനോജ് എ.എഴുതുന്നു..
ലഗാൻ എന്ന സിനിമ രണ്ടായിരത്തിഒന്നിലോ രണ്ടായിരത്തിരണ്ടിലോ ആണ് തിയറ്ററിൽ എത്തുന്നത് .  ഇന്ത്യ ആകെ ഇളക്കി മറിച്ച സൂപ്പർ ഹിറ്റ് ചിത്രം .അമീർഖാൻ വേഷം ഇട്ട ഭുവൻ എന്ന ഗ്രാമീണൻ, ബ്രിട്ടീഷ് അധികാരികൾക്ക് എതിരെ ദരിദ്രനാരായണർ ആയ ഗ്രാമീണരെ ചേർത്ത് ഒരുക്രിക്കറ്റ്  ടീം തട്ടിക്കൂട്ടി ഉണ്ടാക്കുന്നു.  അത് ബ്രിട്ടീഷ് അധികാരികളുടെ വമ്പൻ ടീമിനെ തോൽപ്പിക്കുന്നത് ആയിരുന്നു സിനിമയുടെ പ്രമേയം. ഗ്രാമീണർക്ക് ഏർപ്പെടുത്തിയ പുതിയ നികുതിയിൽ നിന്നും തങ്ങൾക്ക് ഇളവ് വേണം എന്ന ആവശ്യവുമായി എത്തുന്ന ഗ്രാമീണരോട് തങ്ങളെ ക്രിക്കറ്റ് കളിച്ച് തോൽപ്പിച്ചാൽ അത്  പരിഗണിക്കാം എന്ന് വെള്ളക്കാരനായ കലക്ടർ പറയുന്നു. സത്യത്തിൽ അത് അസംഭവ്യം ആയിരുന്നു.കാരണം ക്രിക്കറ്റ് കളിയെക്കുറിച്ച് ആ ഗ്രാമീണർക്ക് വലിയ ഗ്രാഹ്യം ഒന്നും ഉണ്ടായിരുന്നില്ല. ക്രിക്കറ്റ് ബാറ്റോ പാഡോ, ഗ്ലൗസോ  ബോളോ ഒന്നും അവർ മുമ്പ് കണ്ടിട്ടില്ല. ക്രിക്കറ്റ് കളിച്ചിട്ടുമില്ല. എന്നിട്ടും ചുരുങ്ങിയ ദിവസം കൊണ്ട്  പ്രാക്ടീസ് ചെയ്ത് അവരുടെ ഇല്ലയ്മകളുടെ ടീം വെള്ളക്കാരുടെ വൻപടയെ മുട്ടുകുത്തിക്കുന്നു. ലഗാൻ സിനിമകണ്ടപ്പോൾ എനിക്ക് ഓർമ്മ വന്നത് ഒരു പഴയ ഫുട്ബാൾ മാച്ച് ആണ്.അന്ന് ഞാൻ ആറിലോ എഴിലോ പഠിക്കുകയാണ്. മുക്കം ഹൈസ്കൂളിൽ. ഒരു ദിവസം സ്കൂൾ വൈകീട്ട് രണ്ട് പിരിയഡ് മുമ്പേ വിട്ടു.. എല്ലാവരും സ്കൂൾ ഗ്രണ്ടിൽ ഹാജരാവണം. ഒരു ഫുട്ബോൾ സൗഹൃദ മത്സരമുണ്ട്. കള്ളന്തോട് ഉള്ള M.E.S സ്കൂളിൻ്റെ ഫുട്ബോൾ ടീം ഞങ്ങളുടെ സ്കൂളുമായി ഏറ്റുമുട്ടുന്നു.M.E.S കള്ളന്തോട് മലബാറിലെ പ്രശസ്തമായ റെസിഡൻഷ്യൽ സ്കൂൾ . മലബാറിലെ പ്രമുഖരുടെ മക്കൾ പഠിക്കുന്ന വിദ്യാലയം .M.E.S ടീം വന്നത് തന്നെ വലിയപ്രൗഢിയോടെയാണ്.എല്ലാവർക്കും അടിപൊളി ജേഴ്സി. കാലിൽ വില കൂടിയ ബൂട്ട്സ്, സോക്സ്, അതിനെല്ലാം പുറമേ അവരെ സ്ഥിരമായി കളി പരിശീലിപ്പിക്കാൻ ഒരു കോച്ചും.  ഞങ്ങളുടെ സ്കൂളിൻ്റെ സ്ഥിതിയൊ തീർത്തും പരിതാപകരമായിരുന്നു. ഒറ്റ  കളിക്കാരനും ബൂട്ടില്ല,എല്ലാവരും നഗ്ന പാദർ . ഷർട്ടിന് അടിയിൽ ഇടുന്ന പഴയ കയ്യുള്ള ബനിയൻ ആണ് പലരുടെയും ജേഴ്സി.ചിലർക്കാകട്ടെ യൂണിഫോം ഷർട്ട് തന്നെ ശരണം. ചിലരൊക്കെ ട്രൗസറിട്ടിട്ടുണ്ട്. പല നിറങ്ങളിൽ ഉള്ളവ.മിക്കവരും മുണ്ട് മടക്കി കുത്തിയവർ.. അസ്സൽ ലഗാനിലെ സീനുകൾ തന്നെ. പക്ഷേ കളി തുടങ്ങിയപ്പോൾ കാറ്റ് മാറി വീശി. ഫോർവേർഡ് പൊസിഷനിൽ കളിച്ച മൂന്ന് പേരെയും  ഇന്നും ഓർക്കുന്നു. അസാമാന്യമായ മെയ് വഴക്കവും വേഗതയും കൊണ്ട് കളി സ്വന്തമാക്കിയ വടിശ്ശേരി രാധാകൃഷ്ണൻ തന്നെ ആയിരുന്നു കളിയിലെ താരം.അദ്ദേഹത്തിന് പിന്തുണ നൽകി ഗ്രൗണ്ട് നിറഞ്ഞു നിന്ന കച്ചേരിക്കാരൻ ബാബുവും വാലില്ലാപ്പുഴയിൽ നിന്നുള്ള  ഹമീദും ചേർന്നപ്പോൾ കളി മുക്കം ഹൈസ്കൂളിന് സ്വന്തമായി. കളിയിൽ മികച്ചു നിന്ന മറ്റൊരു താരം മുക്കം ഹൈസ്കൂളിൻ്റെ ഗോളി നാസർ ആയിരുന്നു. അദ്ദേഹത്തെ മറികടന്ന് പന്ത് പായിക്കുക അസാധ്യം. . പരാധീനതകൾക്ക്  ഇടയിലും ചരിത്രം സൃഷ്ടിച്ച പെലെയെ പോലെ, ലഗാനിലെ ഭുവൻ്റെ ടീമിനെ പോലെ അന്ന് മുക്കം ഹൈസ്കൂൾ വിജയക്കൊടി  പാറിച്ചു.രാധാകൃഷ്ണൻ്റെ മികവിൻ്റെ പിൻബലത്തിൽ. കഴിഞ്ഞ ദിവസം വടിശ്ശേരി രാധാകൃഷ്ണൻ വിടപറഞ്ഞപ്പോൾ ഫുട്ബോളിൻ്റെ ഒരു സുവർണ കാലം തന്നെയാണ് അസ്തമിച്ചത്.            
ചിത്രം സിഗ്നി ദേവരാജ് മാസ്റ്ററുടെ വരപ്രണാമം.