Inizia nel segno della Ferrari il weekend del GP Arabia Saudita. Charles Leclerc ha ottenuto il miglior tempo in entrambe le sessioni di prove libere disputate oggi, precedendo sempre di poco più di un decimo la Red Bull di Max Verstappen.
I due piloti e le relative monoposto sono apparsi ancora come i principali candidati alla vittoria, con i compagni di squadra Carlos Sainz e Sergio Perez che hanno ottenuto il terzo e quarto tempo nella seconda sessione. La Mercedes è sembrata in progresso rispetto al Bahrain ma ancora relegata al ruolo di terza forza. 
In serata è in programma una riunione dopo che, durante le prime prove libere, un missile lanciato dai ribelli houti dello Yemen ha colpito uno stabilimento petrolifero della Aramco situato a circa 20 km dal circuito, provocando un grosso incendio.