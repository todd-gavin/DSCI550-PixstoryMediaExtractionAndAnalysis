Luigi Ciotti, presidente nazionale di Libera, commenta sostenendo che con grande tempestività e indubbia lungimiranza strategica le mafie hanno saputo cogliere le opportunità della globalizzazione, dell’espansione mondiale del “libero mercato”.
‘Sono diventate così mafie “imprenditrici”, capaci di padroneggiare i meccanismi della finanza, di prevedere e influenzare, col peso dei loro patrimoni, le Borse, di assicurarsi le prestazioni di professionisti e tecnici. Nella testa arcaica del boss si è impiantata la visione moderna del manager. Così se i fatti di sangue oggi paiono in diminuzione è perché la “variante” mafiosa ha assunto sempre più l’aspetto di una più generica variante criminale che uccide meno i corpi e più le speranze, agendo come un parassita sociale che ruba il bene comune, i diritti, inquinando l’economia e minando le basi della democrazia’. 
Luigi Ciotti afferma che il contagio della variante criminale è arrivato ai massimi livelli storici approfittando dello stallo politico, economico e sociale determinato dal virus. ‘Tutti si augurano di lasciarci alle spalle la pandemia ma ripartire con la variante criminale ancora diffusa nel corpo sociale trasformerà la ripartenza in una ricaduta dalla quale sarà difficile rialzarsi’.