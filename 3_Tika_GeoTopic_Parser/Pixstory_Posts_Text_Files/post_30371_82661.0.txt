Dopo le indiscrezioni delle ultime ore, l'ufficializzazione della partnership tra la famiglia Percassi e un gruppo di investitori americani è arrivata già oggi. Nel nuovo assetto societario, agli americani va il 55% del capitale sociale. Per quanto riguarda i ruoli di vertice, Antonio Percassi resta presidente, mentre Stephen Pagliuca diventa co-chairman.
Commentando l'operazione, Percassi ha dichiarato: "Abbiamo colto, con la mia famiglia, questa opportunità, con l’obiettivo di far crescere la nostra squadra scegliendo di rimanere legati al Club, che in oltre dieci anni abbiamo portato a risultati che forse nessuno si sarebbe aspettato da una squadra di provincia".
Pagliuca, già co-proprietario dei Boston Celtics militanti nella Nba, ha aggiunto: "L’Atalanta e i Boston Celtics condividono gli stessi valori sportivi: spirito di squadra ed un legame unico con le proprie tifoserie e comunità. Riteniamo che la famiglia Percassi abbia costruito basi solidissime su cui lavorare insieme per un rafforzamento globale del marchio, con l’obiettivo di favorire una ulteriore diversificazione e crescita dei ricavi, permettendo al club di diventare sempre piu’ competitivo su scala italiana e internazionale".