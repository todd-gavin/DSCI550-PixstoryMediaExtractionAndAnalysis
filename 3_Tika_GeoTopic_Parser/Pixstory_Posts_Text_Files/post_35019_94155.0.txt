Ayrton Senna è scomparso da quasi 30 anni, ma il suo ricordo è sempre vivo tra i tifosi della F1 e non solo. Nel prossimo gran premio, quello di Imola, sarà esposta una art car speciale realizzata in collaborazione con l'artista francese Jisbar, una vettura di F1 divisa tra street art e livree old style. Il progetto ha previsto la suddivisione longitudinale dell'auto in due parti: il lato destro è a sua volta diviso in tre parti con le livree di tre delle quattro macchine guidate dal campione in F1: Lotus, Williams e McLaren. Sulla fiancata sinistra, invece, c'è il casco verdeoro, simbolo di Ayrton Senna, che spicca insieme a tre trofei, tanti quanti gli allori iridati.

La vettura è stata donata dal collezionista italiano Gianluca Tramonti ed è diventata un'opera d'arte grazie all'idea dello stilista Matteo Macchiavelli. “Ho trascorso la mia infanzia seguendo le gare e le magie del mio eroe. Sono stato ispirato dal suo stile di vita e dai suoi insegnamenti. Il carisma di Ayrton Senna, la sua personalità, tutte le sfide che ha dovuto affrontare e la sua umanità mi hanno ispirato al punto da voler creare qualcosa che potesse far emergere alcuni aspetti del suo messaggio speciale: sfida, creatività e umanità".

La vettura sarà esposta anche nei gran premi di Miami e Monaco, prima di essere battuta all'asta: parte del ricavato verrà devoluto proprio alla fondazione che porta il nome del campione di San Paolo.