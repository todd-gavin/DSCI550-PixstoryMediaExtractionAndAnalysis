Nella Settimana Mondiale delle Vaccinazioni (24-30 aprile), l’UNICEF ricorda che, nonostante i successi, un numero allarmante di 23 milioni di bambini non hanno ricevuto le vaccinazioni nel 2020. Questo numero può essere ridotto solo attraverso un maggiore impegno e investimento nei servizi di vaccinazione. L'UNICEF è il principale fornitore mondiale di vaccini ai bambini in oltre 100 paesi. Con Gavi, l'Alleanza per le vaccinazioni, e i partner, l'UNICEF fornisce vaccini per raggiungere il 45% dei bambini del mondo sotto i cinque anni. L'UNICEF lavora anche con i governi di oltre 130 paesi per rafforzare i programmi nazionali di salute e di vaccinazione.  
"Gli ultimi due anni ci hanno insegnato che un sistema sanitario che lascia alcuni bambini esposti, è un sistema sanitario che lascia tutti i bambini esposti", ha dichiarato il Direttore Generale dell’UNICEF, Catherine Russell. "Il modo migliore affinché il mondo si riprenda da questa pandemia - e di prepararsi a future emergenze sanitarie - è quello di investire in sistemi sanitari più forti, nelle vaccinazioni e nei servizi sanitari di base per ogni bambino".  
La Settimana Mondiale delle Vaccinazioni - che si celebra ogni anno nell'ultima settimana di aprile - è guidata dall'Organizzazione Mondiale della Sanità e riunisce partner globali per promuovere l'uso dei vaccini per proteggere le persone di tutte le età dalle malattie. Il tema di quest'anno è #LongLifeForAll, con l’espressione “long life” (“lunga vita”) che riflette l'importanza delle vaccinazioni nel corso della vita.  