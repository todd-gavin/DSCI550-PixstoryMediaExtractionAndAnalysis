A Pechino si consuma il dramma sportivo e umano della giovanissima russa Valieva. Nella gara femminile di pattinaggio artistico alla quale Kamila si presentava da favorita d'obbligo poiché imbattuta in ogni occasione precedente, arriva la prestazione peggiore della sua giovanissima carriera, con tantissimi errori e un quarto posto che la fa scoppiare in lacrime al termine dell'esibizione. Troppe le tensioni accumulate nei giorni scorsi, con i sospetti di doping che ha iniziato ad aleggiare sulla sua figura per un presunto test positivo che sarebbe datato prima dei Giochi di Pechino. La 15enne russa aveva vinto l'oro nella gara a squadre a inizio giochi prima che il risultato suo e del team fosse messo "sub-judice" e che la sua granitica sicurezza cominciasse piano piano a sgretolarsi. Con la questione doping ancora aperta, l'urgenza è quella di recuperare sul lato umano e psicologico un'atleta che è ancora, di fatto, una bambina e merita di essere tutelata e protetta. La medaglia d'oro della gara è andata alla sua connazionale Anna Schcherbakova davanti all'altra russa Alexandra Trusova e alla giapponese Kaori Sakamoto.