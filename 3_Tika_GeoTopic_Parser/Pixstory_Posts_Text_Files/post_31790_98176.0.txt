Il WeWorld Festival si aprirà venerdì 20 maggio con l'inaugurazione della mostra e sabato 21 maggio con una formazione dedicata ai giornalisti realizzata all’interno delle campagne internazionali #ClimateOfChange e #OurFoodOurFuture - cofinanziate dalla Commissione Europea nell’ambito del Programma DEAR (Development Education and Awareness Raising Programme) - dal titolo “Crisi climatica e storytelling: come raccontare sfruttamento dell’ambiente e delle lavoratrici migranti”, a cui parteciperanno la giornalista del Corriere della Sera Elena Comelli e la sustainability editor di Marie Claire Laila Bonazzi, la giornalista d’inchiesta Floriana Bulfon, la scrittrice Diletta Belotti e la freelance esperta di diritti e migranti, Sabika Shah Povia.
Focus sulle barriere di genere nel mondo del lavoro per il secondo talk della giornata, diviso in due parti: “La cosa peggiore che mi sono sentita dire”, con le blogger di “Mamma di Merda” Sarah Malnerich e Francesca Fiore, il collettivo e community Mica Macho, la giornalista Chiara Sgreccia. La seconda parte, “Sei brava, ma…” vedrà dialogare Azzurra Rinaldi, direttrice della School of Gender Economics dell’Università Unitelma La Sapienza, Francesca Parviero, Ambasciatrice del “Designing Your Life approach”, ed Elena Caneva, Responsabile del Centro Studi di WeWorld. L’incontro, moderato da Cristina Tagliabue, direttrice de “la Svolta”, sarà introdotto dal presidente di WeWorld Marco Chiesara. Il Festival sarà preceduto, il 19 maggio, dalla presentazione dell’indagine a cura di WeWorld e IPSOS sul tema dei congedi parentali, strumento per abbattere finalmente un’altra barriera sociale e professionale per molte donne italiane, con la partecipazione, tra gli altri, della Ministra per le Pari Opportunità Elena Bonetti.