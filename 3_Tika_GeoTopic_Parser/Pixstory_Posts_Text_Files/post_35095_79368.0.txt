Ingredienti

6 Patate di media grandezza
2 spicchi d'aglio
60 gr. d'olio extra vergine d'oliva
1 cucchiaino di paprica (circa 3 gr.)
sale q.b.

Preparazione

Lavate le patate e mettetele ancora con la buccia in una pentola con acqua fredda e con un pugno di sale. Tanti dicono di non salare l'acqua di cottura delle patate per evitare che si sfaldino, a me non si sono mai sfaldate e quindi io il sale lo metto. Coprite la pentola con un coperchio finché non arriva all'ebollizione, poi togliete il coperchio e fate finire la cottura. Il tempo di cottura ovviamente dipende sempre dalla grandezza delle patate. Prima di toglierle dal fuoco controllate la cottura infilzando le patate con uno stecchino o con i rebbi di una forchetta: devono risultare morbide all'interno.

Quando sono morbide all'interno toglietele dall'acqua e spellatele mentre sono ancora tiepide, così si sbucciano più facilmente. Una volta che avete spellato le patate, lasciatele raffreddare e tagliatele a pezzi. A questo punto potete sistemare i tocchetti di pappate in una insalatiera, salatele se occorre ancora e mettetele da parte. Sbucciate l'aglio e mettetelo in un pentolino con l'olio extra vergine d'oliva e fatelo soffriggere.

Quando l'aglio è dorato spegnete il fuoco e aggiungete subito la paprica  dentro al pentolino, perché così anche la paprica soffriggerà e a fuoco spento non brucerà. Con l'olio ottenuto condite le patate e immischiatele delicatamente. Adesso che le patate sono condite mettetele in un piatto da portata, potete servirle sia calde, passandole un attimo nel forno microonde, sia fredde. Comunque calde o fredde sono squisite e vi posso assicurare che quando le preparo a casa hanno un ottimo successo e non ne avanzano mai.

Consiglio: sulle scottature un fetta di patata cruda allevia il bruciore, si utilizzano per lenire rossori e pruriti della pelle.