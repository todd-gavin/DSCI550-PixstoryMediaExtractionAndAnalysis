‘SULL’ONDA DEL TEMPO - waves of fashion, history and innovation’ è una mostra che nasce dalla sinergia creativa di una scuola di Arte e di Design, l’Accademia Aldo Galli di Como - IED Network e un’azienda di moda YAMAMAY: due realtà che lavorano insieme da anni con lo scopo di accompagnare gli studenti nel mondo delle professioni, dando loro la possibilità di esprimere la creatività in modo completo, strutturato, contemporaneo ed, oggi più che mai, sostenibile. 
L’onda è manifestazione di energia in movimento e l’acqua è il mezzo attraverso il quale l’energia si propaga. Le onde nascono in mare aperto e percorrono grandissime distanze concludendo la loro vita infrangendosi sulle coste, spesso in modo scenografico e spettacolare per questo l’onda é stata scelta come simbolo di questo racconto.
Gli studenti dei due corsi triennali di Pittura e linguaggi visivi e di fashion textile design, accompagnati dai loro docenti, hanno lavorato in questi mesi per ricostruire e riproporre la storia del costume da bagno attraverso il suo aspetto estetico ed emozionale; per gli studenti questa è stata un’occasione per mettersi alla prova ed interagire in modo interdisciplinare con le competenze acquisite durante il percorso di studi. Per questo gruppo di lavoro congiunto è stato subito naturale porsi alcune domande che sono alla base delle origini della filosofia, ma anche alla base di ogni lavoro di ricerca, ad esempio: qual è l’origine del costume da bagno? Dove andiamo con l’innovazione e l’evoluzione delle nuove tecnologie oggi a nostra disposizione?
L’acqua e la terra sono gli elementi costitutivi di tutto ciò che vive, i costumi da bagno ci hanno permesso un contatto con l’acqua attraverso i secoli, ci hanno permesso di vivere delle esperienze uniche e di esplorare gli Oceani prendendo sempre più consapevolezza di quanto la nostra vita sulla terra dipenda da loro. Gli studenti sono quindi partiti dallo studio della storia del costume da bagno dalla sua nascita nell’antichità ad oggi per osservarne i cambiamenti di forme e i materiali che hanno seguito ed anticipato passaggi importanti della storia dell’umanità, arrivando a creare un vero e proprio racconto.