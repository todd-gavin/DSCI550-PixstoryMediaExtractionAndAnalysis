Si è chiusa la tre giorni di test di F1 in programma sul circuito di Sakhir, in Bahrain, ultima occasione per piloti e team di sviluppare le monoposto che tra una settimana, sullo stesso tracciato, prenderanno parte al primo gran premio della stagione 2022.
Il miglior tempo è stato fatto segnare nei minuti finali dal campione del mondo in carica Max Verstappen, al volante di una Red Bull apparsa l'auto da battere. Secondo posto a sorpresa per la Haas di Mick Schumacher, il quale ha approfittato delle due ore aggiuntive concesse al suo team - il cui aereo cargo era giunto in ritardo in Bahrain martedì notte - per piazzare una prestazione buona soprattutto per regalare visibilità alla squadra. Terza prestazione per la Ferrari di Charles Leclerc: la F1-75 ha confermato le buone impressioni dei precedenti test in Spagna e punta a insidiare le monoposto in lotta per le vittorie. Tra queste c'è ovviamente anche la Mercedes, apparsa ancora un po' in difficoltà con una W13 molto estrema nelle soluzioni aerodinamiche adottate.