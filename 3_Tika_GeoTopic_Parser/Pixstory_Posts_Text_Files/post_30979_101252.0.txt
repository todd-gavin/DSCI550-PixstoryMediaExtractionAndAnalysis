L'errore decisivo nella lotteria dei rigori che ha assegnato l'Europa League all'Eintracht Francoforte è stato di Aaron Ramsey. Il centrocampista gallese, entro sul finire dei supplementari proprio in ottica rigori, si è a lungo disperato dopo l'errore che ha seppellito le speranze dei Glasgow Rangers. Il suo allenatore Giovanni van Bronckhorst ha provato a rincuorarlo: "Alcuni giocatori non erano in un buon momento per calciare un rigore, Ramsey era disponibile a tirarlo. E' davvero giù, tutti stanno male, sono delusi, lo abbiamo visto nello spogliatoio. Ha preso la responsabilità di calciare, puoi segnare o sbagliare. Purtroppo per noi non ha segnato". L'errore di ieri sera di Ramsey potrebbe avere conseguenze anche per la Juventus. I 6 mesi di prestito agli scozzesi erano iniziati con due reti nelle prime partite, ma presto si sono rivelati due acuti in mezzo a prestazioni deludenti, condite da qualche acciacco fisico: dopo ieri, sembra alquanto improbabile che i Rangers vogliano esercitare il diritto di riscatto. Ramsey tornerebbe così nella prossima stagione alla Juventus e assieme a lui anche il suo pesante contratto da oltre 7 milioni di euro a stagione. L'accordo scade nel 2023 e a Torino faranno di tutto per anticipare l'uscita del gallese, ricorrendo a una cessione a prezzo scontato o addirittura alla risoluzione anticipata del contratto.