Il 27 febbraio 2019, il giorno del Clásico tra Real Madrid e Barcellona terminato 0-3 per i blaugrana, la casa di Karim Benzema nella capitale spagnola è stata rapinata. A distanza di più di 3 anni, è stato finalmente arrestato il responsabile. La rivelazione dell’autore del furto è quanto mai sorprendente: si tratta infatti di Alfred Prodani, alto funzionario del governo albanese e direttore della compagnia pubblica idrica della regione di Kurbin. 

In un’operazione coordinata con l’Interpol, la polizia albanese ha arrestato Prodani. È accusato di essere legato ad altre 40 rapine avvenute in Spagna dal 2013. Secondo El Periodico, le prove contro il funzionare albanese sarebbero «senza margine di errore». 

Tale evento ha suscitato scalpore in Albania, vista la posizione di responsabilità ricoperta da Prodani. «Ha derubato Benzema e lo hanno nominato direttore. Se riesce a derubare Messi, lo faranno ministro», ha commentato Kreshnik Spahiu, leader del partito politico 'Alleanza Rossa e Nera'. Arrestato nella città settentrionale di Laç, Prodani potrebbe essere estradato in Spagna nei prossimi giorni.