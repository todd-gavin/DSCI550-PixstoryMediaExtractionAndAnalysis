दरकते पहाड़, बेकाबू नाले और उफनती ब्यास सब डरा रहे थे। मूसलाधार बारिश भी राह रोक रही थी मगर साइकिल पर अटल टनल तक जाने का निर्णय अटल था तो भला पीछे कैसे हटते? कुल्लू से सफर शुरू हुआ तो मनाली तक तो सड़क चकाचक और नजारों की कमी नहीं थी, ज्यादा समय नहीं लगा। एक तरफ नदी तो दूसरी तरफ पहाड़। जगह-जगह सेबों के बगीचे। नजारा देखते ही बन रहा था। जैसे ही मनाली से साइकिलिंग शुरू की तो लैंड स्लाइड के कारण सड़क बीच में से आधी नदी में समा गई थी। थोड़ा ही आगे बढ़े तो चट्टान गिरने से एक कार चकनाचूर दिखी। सोलंग पहुंचते ही बॉर्डर रोड ऑर्गेनाइजेशन (बीआरओ) ने ऐसी विकट परिस्थितियों में साइकिलिंग के जज्बे को सलाम करते हुए हमारी हौसलाफजाई की। कुल्लू से मनाली के बीच कई जगह लैंड स्लाइड हुई थी और 3 जगह तो सड़क पर ऐसा लग रहा था कि कभी भी यहां से सड़क धंस सकती है। खैर सभी बाधाओं को पार कर समुद्र तल से 10,040 फीट ऊंचाई पर स्थित अटल टनल पहुंचे तो वहां भी बीआरओ के एक पदाधिकारी ने अटल टनल के बारे में विस्तार से समझाया। 9 किलोमीटर की इस टनल को पार कर जैसे ही हम लाहुल स्पीति जिले में दाखिल हुए तो मौसम बदला हुआ था, यहां सूरज चमक रहा था। हमारे हाथों में तिरंगा देख वहां पहुंचे पर्यटक कभी तिरंगा तो कभी हमारे साइकिल फोटोग्राफी के लिए मांगने लगे। बड़ी मुश्किल से एक घंटे बाद हम अपनी साइकिल वापस ले पाए, तब तक यहां भी मौसम करवट ले चुका था। प्लान तो *सिस्सू. * तक जाने का था मगर मौसम की नजाकत को समझते हुए लौटना ही उचित समझा। जैसे ही डाऊन हिल साइकिलिंग शुरू हुई तो साइकिल की एक ब्रेक ने साथ छोड़ दिया। सोलंग वैली के पास ही सड़क पर लोगों का जमावड़ा लगा था। पूछा तो पता लगा यहां पुल टूटने से नदी में दो किशोर बह गए हैं। नदी अपने रौद्र रूप में थी। उनका बचना तो मुश्किल था लेकिन उनका सर्च अभियान चल रहा था।