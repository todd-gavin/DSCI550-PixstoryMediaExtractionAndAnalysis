Il Gran Premio del Qatar regala tantissime gioie ai tifosi italiani. Nelle prime due gare di giornata Andrea Migno e Celestino Vietti, entrambi ragazzi del vivaio VR46 di Valentino Rossi, vincono le rispettive gare di Moto3 e Moto2. Al pomeriggio il capolavoro è firmato da Enea Bastianini che con la Ducati GP21 dello scorso anno salta come birilli Mir, Marquez, Binder e Pol Espargarò e va a vincere nella MotoGP la sua prima gara tra i grandi. Commozione dopo il traguardo perché Enea è membro del team Gresini, il cui team principal Fausto è scomparso l'anno scorso portato via dal Covid. A rilevare il team moglie e figli, che oggi hanno gioito con le lacrime per questo sogno di Fausto divenuto realtà grazie alla gara eccezionale di Bastianini. Sul podio con l'italiano sono saliti il sudafricano Brad Binder (KTM) e lo spagnolo Pol Espagarò (Honda), che ha beffato suo fratello Aleix (Aprilia), giunto quarto. Opachi i big: quinto Marquez, sesto Mir, nono Quartararo, 11° Morbidelli e 14° Dovizioso. Caduto Pecco Bagnaia, che nel tentativo di conquistare la settima posizione ha sdraiato anche il compagno di moto Jorge Martin.