L’attesa cresce in vista di Juventus-Inter, il derby d’Italia che chiuderà questa intensa domenica della 31esima giornata del campionato di calcio di Serie A. Una giornata che prosegue senza pareggi: dopo i successi di ieri di Spezia, Lazio e Torino, anche oggi non si vede il segno X. Nel match delle 12.30, la Fiorentina ha vinto il derby toscano contro l’Empoli, passando al 58esimo grazie alla rete di Gonzalez. Alle 15.00, goleada 
dell’Udinese che ha letteralmente travolto in casa il Cagliari, battuto per 5-1 grazie alla tripletta di Beto e ai gol di Becao e Molina, tutti segnati dopo il provvisorio vantaggio isolano con Joao Pedro. Alla stessa ora, bella vittoria del Napoli a Bergamo contro l’Atalanta: gli Azzurri sono passati 1-3 con i gol di Insigne (su rigore), Politano ed Elmas, mentre De Roon ha siglato la rete del momentaneo 1-2. Alle 18.00 è stata invece la Roma a vincere in trasferta contro la Sampdoria, grazie alla marcatura al 27esimo dell’armeno Mkhitaryan. 

Foto: Instagram officialsscnapoli