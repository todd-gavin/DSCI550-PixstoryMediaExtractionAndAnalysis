Visto che gli specialisti sono sempre più, la federazione internazionale ha deciso di inserire la divisione arco nudo (cioè l'arco curvo usato alle Olimpiadi spogliato di mirino e stabilizzatori) tra i tornei internazionali al chiuso. Una novità che prenderà il via già la prossima settimana a Lasko, in Slovenia, dove è stato inserito "barebow" - dicitura internazionale - tra le discipline "field" e "3D", le uniche previste a oggi.

L'arco è leggermente diverso ma non la precisione degli atleti che dovranno essere bravi a scagliare la freccia verso il bersaglio di 60 centimetri (e non 40 come alle Olimpiadi) da 18 metri di distanza. L'Italia è già pronta e a Lasko sarà presente anche Cinzia Noziglia delle Fiamme Oro, già medaglia d'oro nel 2019 a Roma e che può vantare un curriculum straordinario, tra titoli mondiali ed europei field e 3D, oltre a vantare un record mondiale sui 25 metri e la vittoria nell’ultima edizione dei World Games, titolo che difenderà questa estate a Birmingham, negli USA. Inoltre Noziglia ha anche partecipato a Italia's Got Talent proprio mettendosi in mostra con l'arco nudo.

Insieme a Cinzia Noziglia a Lasko ci saranno Laura Turello (Arcieri Udine) e Fabia Rovatti (Ki Oshi), mentre nel maschile scenderanno in campo il compagno di vita e tecnico della Noziglia, Daniele Bellotti (Arcieri Fivizzano), Valter Basteri (Frecce Apuane) e Simone Barbieri (Malin Archery Team).