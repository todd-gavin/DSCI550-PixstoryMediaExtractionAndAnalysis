La Juventus ha subito reinvestito il denaro ricevuto dalla cessione di Matthijs De Ligt al Bayern Monaco (70 milioni di euro più 10 legati a bonus). Il club bianconero ha infatti presentato un'offerta al Torino per acquistare Gleison Bremer, miglior difensore della passata stagione di Serie A e a lungo inseguito dall'Inter. I 40 milioni più 7 di bonus offerti dalla Juventus hanno convinto la proprietà dei granata e anche il brasiliano è d'accordo con il trasferimento ai cugini. Lo attende un contratto quinquennale che tramite i bonus può arrivare fino a 7 milioni netti all'anno, più del doppio dei 3,4 milioni a cui era arrivata l'Inter. Per i nerazzurri è il secondo acquisto che sfuma in due giorni, dopo l'accordo trovato tra Paulo Dybala e la Roma.