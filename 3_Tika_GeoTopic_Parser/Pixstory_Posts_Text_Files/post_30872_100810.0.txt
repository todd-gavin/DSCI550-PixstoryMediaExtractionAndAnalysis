Il sito ufficiale dell'Europa League, che domani vedrà disputarsi il suo atto conclusivo con la finale in programma a Siviglia tra Glasgow Rangers ed Eintracht Francoforte, ha pubblicato le statistiche più interessanti dell'edizione 2021/22 che volge ormai al termine. Tra queste, vediamo in particolare quelle che riguardano le due squadre che domani si contenderanno la coppa:

2 Rangers e Francoforte erano stati inseriti in seconda fascia nel sorteggio di agosto per la fase a gironi. Il Francoforte è salito al 27° posto nel ranking UEFA dopo aver iniziato la stagione al 48°, mentre i Rangers sono saliti dal 52° al 34°.

7 I sette gol segnati dal capocannoniere di Europa League, James Tavernier (Glasgow Rangers), sono stati tutti messi a segno nella fase a eliminazione diretta e sono stati tutti i primi gol delle quattro gare giocate in casa dalla formazione scozzese. Piccolo particolare: è un terzino destro.

7 Per la settima stagione consecutiva, una squadra inglese è arrivata in semifinale; il record della Spagna di otto anni di fila in semifinale si è fermato in questa edizione.

11 Daichi Kamada (Eintracht Francoforte) ha segnato 11 gol in 22 partite complessive in Europa League (dalla fase a gironi), ovvero lo stesso numero di reti messe a segno in 95 partite di Bundesliga. L'attaccante giapponese in questa edizione ha realizzato cinque gol in 12 presenze.

12 L'Eintracht Francoforte è ancora imbattuto in questa stagione (7 vittorie, 5 pareggi) e punta a diventare la terza squadra nell'era della UEFA Europa League a chiudere senza sconfitte dopo Chelsea (2019) e Villarreal (2021).

22 I Rangers hanno il miglior attacco di questa edizione con 22 gol, due più del Francoforte al secondo posto. La formazione scozzese tuttavia ha giocato due partite in più.

80,9 delle 40 partecipanti a questa edizione, i Rangers sono al 23° posto nella classifica dei passaggi completati (80,9%); il Francoforte invece è al 29° posto (79,1%).