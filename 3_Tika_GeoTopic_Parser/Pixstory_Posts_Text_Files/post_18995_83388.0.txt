Follia di Alexander Zverev, numero 3 al mondo, e squalifica dal singolare di Acapulco dove avrebbe dovuto giocare i quarti di finale contro il connazionale Gojowczyk. 

Il raptus gli è costato anche la partita di doppio che ha giocato insieme a Melo contro il duo Glasspool-Heliovaara. Al super tie break, all'assegnazione di un punto per gli avversari, Zverev ha protestato contro l'arbitro di linea in modo troppo animato: "Guarda la pallina dove è rimbalzata! 8-6 nel tie-break! È la fot**ta linea vicino a te! Testa di ca**o". Ma non solo. Dopo aver perso la partita subendo un ace si è scagliato contro il giudice di gara e preso a racchetta la sua sedia.

Immediata la squalifica da parte dell'ATP per Zverev per il singolare, ma non è escluso che il provvedimento potrebbe essere più lungo. Così come potrebbe arrivare una multa.

Intanto il tennista si è scusato sui social: "E' difficile spiegare a parole quanto io sia pentito del mio comportamento durante e dopo il mio match di doppio. Mi sono scusato privatamente con il giudice di sedia perché la mia reazione nei suoi confronti è stata sbagliata ed inaccettabile e sono solo deluso da me stesso. Semplicemente non doveva accadere e non ci sono scuse. Chiedo scusa anche ai miei tifosi, al torneo e allo sport che amo. Come sapete, do tutto me stesso in campo. Ieri ho dato un po’ troppo. Mi prenderò i prossimi giorni per riflettere sulle mie azioni e su come assicurarmi che non succeda di nuovo. Sono dispiaciuto per avervi deluso".