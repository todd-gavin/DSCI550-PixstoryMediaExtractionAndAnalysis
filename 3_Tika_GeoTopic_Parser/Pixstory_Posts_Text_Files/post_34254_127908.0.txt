In Germania sta facendo discutere una vicenda che ha visto protagonista Manuel Neuer qualche settimana fa, e che è venuta a galla solo negli ultimi giorni. Il portiere del Bayern Monaco aveva infatti perso il portafogli in un taxi e a fine giornata l’autista lo ha ritrovato sotto uno dei sedili posteriori. Al suo interno, oltre a tutti i documenti, c’erano anche 800 euro in contanti. 

Così, il tassista ha pensato bene di restituire il portafogli al suo proprietario e si è recato all’abitazione di Neuer, distante più di 100 km. L’estremo difensore del tedesco non era presente, motivo per cui il portafogli è stato lasciato a un suo uomo di fiducia dopo avergli spiegato tutto quello che era successo: dall’episodio, fino alla distanza percorsa per restituirlo. 

Il tassista si aspettava una ricompensa da Neuer, che invece gli ha inviato soltanto una maglia del Bayern scatenando la sua rabbia: «Tutto è iniziato a Monaco, dove sono andato a prendere Neuer e un amico. L'ho riconosciuto subito. Pulendo l'auto ho trovato il portafogli con i documenti personali, circa 800 euro in contanti e due carte di credito. Al termine del turno mi sono recato all'appartamento dove l'avevo accompagnato, ma non c'era nessuno», ha raccontato a Sky Sports DE. 
 
«Alla fine, ho consegnato tutto all'agente, a cui ho lasciato il mio contatto. In totale ho percorso circa 120 chilometri per restituire il portafoglio; due settimane dopo ho ricevuto una maglia del Bayern Monaco, personalizzata con il suo nome, ma senza dedica o biglietto di ringraziamento. La ricompensa è una presa in giro. Ho quattro figli», ha concluso il tassista. 

Dopo aver guidato così tanto per riconsegnare il portafogli, ha ammesso di essere rimasto deluso dalla ricompensa di Neuer perché per il viaggio aveva speso una cifra molto alta, «attorno ai 400 euro». La legge in Germania prevede che chiunque restituisca proprietà del valore di 500 euro abbia diritto al 5% del valore e un ulteriore 3% per proprietà di valore superiore a quello. Ciò significa che il tassista avrebbe dovuto ricevere solo 34 euro per il suo nobile gesto.