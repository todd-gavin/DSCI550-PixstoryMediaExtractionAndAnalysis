Quando ha fatto il suo ritorno con i Red Devils di certo non immaginava una stagione così difficile. Non finisce il periodo nero del Manchester United e di Cristiano Ronaldo, eliminati dalla FA Cup ai sedicesimi di finale dal Middlesbrough, squadra che milita in seconda divisione.

A dir la verità la serata era iniziata bene per lo United con il vantaggio al 25' di Sancho. Gol che sarebbe potuto arrivare 5 minuti prima quando CR7 ha calciato a lato un calcio di rigore. Lo stesso attaccante portoghese avrebbe l'opportunità di rifarsi a inizio ripresa, ma dopo aver saltato il portiere non è riuscito a calciare il pallone come avrebbe voluto. Al 20' del secondo tempo il pareggio del Middlesbrough con Crooks.

L'1-1 resiste fino al 90' e rimane invariato anche nei supplementari. Ai calci di rigore passa il Middlesbrough per un risultato abbastanza clamoroso. Ma la FA Cup regala anche queste serate.