Giornata donne e ragazze nella scienza: Save the Children, le materia scientifiche e tecnologiche a scuola appassionano e incuriosiscono il 54% delle adolescenti ma continuano ad essere percepite come poco adatte a loro. Contrastare gli stereotipi di genere per facilitare l’accesso delle ragazze alle facoltà STEM.

Le ragazze intervistate pensano di poter dare un contributo concreto alle grandi sfide del futuro, quali l’invecchiamento della popolazione (34%), la produzione di energia sostenibile (31%) e la diminuzione delle emissioni inquinanti dei mezzi di trasporto (27%). L’Organizzazione diffonde un video inedito con le testimonianze delle ragazze e sottolinea come il loro apporto nelle scienze sia importante per le sfide della transizione ecologica e digitale e la presenza di donne nella scienza e nella ricerca possa aiutare a raggiungere almeno 4 degli Obiettivi per lo Sviluppo Sostenibile dell’Agenda 2030. Nel 2021, in Italia le immatricolazioni universitarie registrano un aumento delle donne iscritte alle facoltà STEM (scienze, tecnologia, ingegneria e matematica).  Il nostro paese si attesta al 22% delle ragazze che scelgono corsi scientifici sul totale delle iscritte. Pur registrando un aumento in particolare per le immatricolazioni in informatica e tecnologie ICT (+15,74%), le materie scientifiche continuano ad essere percepite dalle ragazze come “poco adatte” a loro, sebbene - in base all’ultima ricerca realizzata da Ipsos per Save the Children - appassionino e incuriosiscano il 54% delle adolescenti a scuola. 

Le ragazze sono consapevoli di poter dare un contributo per le grandi sfide dei prossimi 10 anni, tra le tre principali sfide, la prima è quella dell’invecchiamento della popolazione (lo pensa il 34% delle adolescenti), seguita dalla produzione di energia sostenibile (31%) e infine la diminuzione delle emissioni inquinanti dei mezzi di trasporto (27%).