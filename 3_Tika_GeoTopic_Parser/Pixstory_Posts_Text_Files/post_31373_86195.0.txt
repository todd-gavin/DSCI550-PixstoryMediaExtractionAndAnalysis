Un documento del regno di Ger ha rimesso in discussione tutta la datazione della I dinastia, sollevando nuovamente il problema del calendario impiegato dagli Egiziani in epoca tanto remota. Esso è costituito da una placchetta d'avorio, sulla quale si è pensato di riconoscere l'immagine della dea Sothis, ossia della stella Sirio, sotto l'aspetto di una vacca accovacciata, che reca tra le corna un germoglio vegetale, segno che in geroglifico indica il termine «anno» (Vandier: 1952, 842-43; Drioton e Vandier: 1962, 161). Se l'interpretazione proposta è giusta, la presenza di questo segno vuol dire che gli Egiziani, già al tempo di Ger, avrebbero fatto coincidere il sorgere eliaco di Sothis Sirio con l'inizio dell'anno: in altri termini, fin da allora avrebbero inventato il calendario solare. E probabile che in Egitto si impiegasse un calendario lunare, di cui sussistono varie tracce. In seguito il divario tra i dati del calendario lunare e la realtà condusse gli Egiriani ad adottare un calendario basato sul fenomeno che si produceva più regolarmente nel paese e che, quindi, poteva osservare più agevolmente: la piena del Nilo. Così divisero l'anno in tre stagioni, ciascuna di quattro mesi composti da trenta giorni, ognuna delle quali corrispondeva al ritmo agricolo determinato dalla piena. La prima stagione è, appunto, quella della piena (akhet), la seconda quella dello spuntare e della crescita delle messi e la terza quella del raccolto (shemu). L'inizio della crescita delle acque, scelto per determinare l'inizio del nuovo anno, avviene, alla latitudine di Menfi che è il punto di unione del paese, proprio nel momento del sorgere eliaco di Sirio. Il fenomeno si verifica, nel calendario giuliano, il 19 luglio (circa un mese prima nel calendario gregoriano), ma non sempre in questo giorno. È noto, infatti, che l'anno solare reale è di 365 giorni e 6 ore: ogni anno, l'aumento di un quarto del giorno fa sì che le date dei due fenomeni, ossia la piena del Nilo ed il  sorgere eliaco di Sirio, si allontanino l'una dall'altra. Una nuova coincidenza, quindi, si può verificare soltanto quando il processo dell'aumento delle sei ore quotidiane ha effettuato, per così dire, un giro completo: ossia ogni 1160 anni.