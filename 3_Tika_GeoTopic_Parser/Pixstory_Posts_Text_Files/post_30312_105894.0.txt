Alexander Zverev si è sottoposto a intervento chirurgico ai legamenti della caviglia destra, gravemente infortunata nel corso della semifinale del Roland Garros giocata contro Rafael Nadal. Il tedesco ha pubblicato sui social network una foto dal letto della clinica, scrivendo: "La prossima settimana raggiungerò il numero 2 al mondo, ma stamattina ho dovuto sottopormi ad un intervento chirurgico. Dopo ulteriori esami svolti in Germania, i medici hanno confermato la lacerazione di tutti e tre i legamenti laterali della mia caviglia destra. Pertanto, al fine di poter tornare alle competizioni il prima possibile ed essere sicuri che tutti i legamenti guariscano correttamente recuperando la piena stabilità della caviglia, ricorrere ad un’operazione è stata la scelta migliore". Zverev festeggia così il secondo posto nel ranking ATP nel modo peggiore, ma ha già promesso di voler iniziare al più presto la riabilitazione per tornare rapidamente sui campi da gioco.