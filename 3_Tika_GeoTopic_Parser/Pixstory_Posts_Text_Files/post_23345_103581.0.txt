Dall’inizio dell’invasione russa in Ucraina, a partire cioè dal 24 febbraio, sono numerosi i reporter stranieri uccisi mentre facevano il loro mestiere e molti ancora sono rimasti feriti. Una lista di cui tiene il conto Reporters sans frontieres. 
Oggi, 30 maggio, è toccato al giornalista francese Frederic Lecrerc-Imhoff, di BFM TV, ucciso dal fuoco russo mentre era su un convoglio umanitario. 

Il 23 marzo, Oksana Baulina, video giornalista del sito indipendente russo The Insider, è rimasta uccisa da un bombardamento il 23 marzo mentre filmava la distruzione provocata dal lancio di razzi su un centro commerciale nel distretto di Podolsky.
Sabato 2 aprile è stato trovato morto Maxim Levin, il fotoreporter ucraino di 40 anni, che aveva lavorato per diverse testate internazionali tra cui Ap e Reuters ed era scomparso il 13 marzo dalla prima linea vicino a Kiev. 

Lunedì 14 marzo un veicolo che trasportava il team dell’emittente statunitense Fox News è stato colpito nel villaggio di Horenka, vicino a Kiev, uccidendo il cameraman franco- irlandese Pierre Zakrzewski, 55 anni e la giornalista ucraina Oleksandra Kuvshynova, 24 anni, collaboratrice di Fox News. Nell’attacco è rimasto gravemente ferito alle gambe anche il corrispondente Benjamin Hall.
Il 13 marzo, il reporter statunitense Brent Renaud, 51 anni, è morto nelle vicinanze di un posto di blocco a Irpin, mentre il fotografo Juan Arredondo è rimasto ferito.
Venerdì 4 marzo un inferno di fuoco si è abbattuto sull’auto della troupe di Sky News, mentre stava andando a Bucha. Il reporter Stuart Ramsay è stato colpito da un proiettile nella parte bassa della schiena ed è rimasto ferito. Anche il cameraman Richie Mockler è stato centrato, per fortuna il giubbotto antiproiettile gli ha salvato la vita.
Viktor Dedov, giornalista ucraino è morto l'11 marzo a Mariupol a causa del bombardamento del suo appartamento. Era uno degli operatori più importanti della stazione televisiva ucraina Sigma-TV. Era a casa quando due bombe hanno colpito il suo appartamento.

Inoltre, il 1mo marzo, il cameramen ucraino, Evgueni Sakoun che lavorava per la tv locale Kyiv Live Tv è stato ucciso nel bombardamento della torre televisiva della capitale.