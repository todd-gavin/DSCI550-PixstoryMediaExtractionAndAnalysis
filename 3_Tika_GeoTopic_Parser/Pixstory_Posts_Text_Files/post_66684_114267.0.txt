ജനതയിലേക്കുള്ള എന്റെ ആദ്യയാത്ര ഇപ്പോഴും ഓർമയിലുണ്ട്... വേനലിന്റെ ചൂടുകഴിഞ്ഞ് മഴക്കുളിര് വന്ന് തുടങ്ങിയ ജൂൺ മാസത്തിലാണ് ജനതയിലെത്തുന്നത്.ഒന്നോ രണ്ടോ പേരൊഴിച്ചാൽ മുൻ പരിചയമില്ലാത്ത സുഹൃത്തുക്കളും അധ്യാപകരും.. ജനത എനിക്ക് ജീവിതത്തിലെ ഇഷ്ടമല്ലാത്തൊരു ഓർമയായി മാറിയേക്കുമായിരുന്നെങ്കിലും എന്റെ ജേർണലിസം ക്ലാസും,എൻ എസ് എസ് പ്രവർത്തനങ്ങളും,അത് വഴിയെല്ലാം ലഭിച്ച ഒരു പിടി നല്ല സൗഹൃദങ്ങളും,ഒന്നാം വർഷത്തിലെ ജേർണലിസം അധ്യാപികയായ ശ്രീജ ടീച്ചർ മുതൽ ഏറ്റവും അവസാനം ഞങ്ങളുടെ അധ്യാപക പട്ടികയിലേക്ക് കടന്നു വന്ന മൊയ്‌ദീൻ സാറുമുൾപ്പടെയുള്ള അധ്യാപകരുമൊക്കെ തന്നെയാണ് എന്നെ ജനതയോട് ഏറെ ചേർത്ത് നിർത്താൻ സഹായിച്ചത്.

ജനതയിലെ എന്റെ സംസാരങ്ങളുടെ തുടക്കം ക്ലാസ്സ് മുറിയിൽ നിന്ന് തന്നെയാണ്,തുടർന്ന് മലയാളം ക്ലാസ്സുകളിലും എൻ എസ് എസ് വേദികളിലും ഞാൻ സംസാരിച്ചുകൊണ്ടിരുന്നു. അങ്ങനെയിരിക്കെയാണ് എൻ എസ് എസ് ലീഡർ എന്ന ചുമതല ഭാസ്കരൻ മാഷ് എന്നെ  ഏൽപ്പിക്കുന്നത്.ജീവിതത്തിൽ ഒരിക്കലും മറക്കാനാവാത്ത രണ്ട് എൻ എസ് എസ് വർഷങ്ങളുടെ അതിമനോഹരമായ തുടക്കം അതായിരുന്നു . അതിനോടനുബന്ധിച്ച് അങ്കമാലിയിൽ ലീഡേഴ്‌സ് ക്യാമ്പിന് പോയതും, ഇപ്പോഴും നിലനിൽക്കുന്ന സ്നേഹബന്ധം സമ്മാനിച്ചുകൊണ്ടിരിക്കുന്ന നല്ല കൂട്ടുകാരെ സാമ്പാദിച്ചതും ഏറെ സന്തോഷത്തോടെ മാത്രം ഞാനോർക്കുന്ന കാര്യങ്ങളാണ്.ആ വർഷത്തെ മികച്ച എൻ എസ് എസ് വളണ്ടിയർ ആയി തിരഞ്ഞെടുത്ത് ജനതയിലെ എന്റെ അഭിമാന നിമിഷങ്ങളിൽ ഒന്നാണ്.

കലോത്സവത്തിന് സജീവമായിരിക്കാൻ ഞാൻ എപ്പോഴും ശ്രദ്ധിച്ചിരുന്നു. കവിത രചനക്ക് സബ് ജില്ലാ തലത്തിലും, ചവിട്ടു നടകത്തിന് ജില്ലാ തലത്തിലുമെല്ലാം മത്സരിക്കാൻ കഴിഞ്ഞിട്ടുണ്ട്. കലോത്സവകാലം ജനതക്ക് എന്നും ഉത്സവകാലമാണ്. ആ വർഷത്തിലും സബ്ജില്ല തല കലോത്സവത്തിൽ ജനത ടീം ഒന്നാം സ്ഥാനം നേടിയത് അഭിമാനത്തോടെ ഓർക്കുന്നു.പഠന മികവിലായാണ്ലായും,പരീക്ഷകളുടെ നടത്തിപ്പിലായാലും, അച്ചടക്കത്തിന്റെ കാര്യത്തിലായാലും ജനത എന്നും ഒന്നാമതാണ്.അതുകൊണ്ട് തന്നെ ഞാനുൾപ്പടെ പല വിദ്യാർത്ഥി-വിദ്യാർത്ഥിനികൾക്കും നല്ലരീതിയിൽ മികവ് തെളിയിക്കാൻ കഴിഞ്ഞിട്ടുണ്ട്.

അവസാന നാളുകളോടടുത്തപ്പോഴാണ് ജനത ഞങ്ങളിൽ എത്ര മാത്രം സ്വാധീനം ചെലുത്തിയിരുന്നെന്ന് ഞാൻ മനസിലാക്കി തുടങ്ങിയത്.മുൻ ജേർണലിസം അധ്യാപികയായിരുന്ന ശ്രീജ ടീച്ചർ,ക്ലാസ്സ്‌ അധ്യാപികയായിരുന്ന ശ്രീരേഖ ടീച്ചർ,ജേർണലിസം അധ്യാപകനായിരുന്ന ബൈജു സർ, കമ്പ്യൂട്ടർ അപ്ലിക്കേഷൻ അധ്യാപകൻ ശ്രീകാന്ത് സർ,മലയാളം അധ്യാപകൻ രാമകൃഷ്ണൻ സർ,എൻ എസ് എസ് പ്രോഗ്രാം ഓഫിസറായ  ഭാസ്കരൻ സർ,സോഷ്യയോളജി അദ്ധ്യാപകൻ മൊയ്‌ദീൻ സർ, ഇംഗ്ലീഷ് അധ്യാപനകനായിരുന്ന ഹരി സർ ജനതയിലെ എന്റെ പ്രിയപ്പെട്ട സുഹൃത്തുക്കളായ ഐശ്വര്യ, അർച്ചന, നഹ്‌ല, അശ്വനി, അൻഷിദ്, സഹൽ, മെഹ്ബൂബ് തുടങ്ങി വലിയൊരു സുഹൃത് വലയം തന്നെ ജനതയെനിക്ക് സമ്മാനിച്ചിട്ടുണ്ട്..

പ്ലസ് ടു അവസാനഘട്ടത്തിൽ ബെസ്റ്റ് ഔട്ട്‌ ഗോയിങ് സ്റ്റുഡന്റ് എന്ന പദവി ലഭിച്ചപ്പോൾ എന്തെന്നില്ലാത്ത സന്തോഷവും അഭിമാനവുമായിരുന്നു. ഒന്നും പ്രതീക്ഷിച്ചുകൊണ്ടല്ലാതെ ജനതയെ  സ്നേഹിച്ചുതുടങ്ങിയതിന്റെ  തെളിവ് കൂടി ആയിരുന്നു ആ അംഗീകാരം എന്ന് ഞാൻ വിശ്വസിച്ചിരുന്നു.ജനത എനിക്ക് ഏറെ പ്രിയപ്പെട്ട ഇടമാണ്. എന്നെ ഞാനാക്കിയ, എനിക്ക് സംസാരിക്കാൻ ഇടം തന്നിട്ടുള്ള,ഒരുപാട് നല്ലയോർമ്മകളുള്ള, നൊമ്പരങ്ങളുള്ള, സൗഹൃദവേർപാടുകളുടെ വിങ്ങലുള്ള, നിറപ്പകിട്ടുള്ളയിടം. ജനതയിലെ രണ്ട് വർഷക്കാലവും, അവിടുത്തെ നല്ലതും ചീത്തതും മനോഹരവുമായ ഓർമ്മകളും ഇന്നും, ഇനിയെന്നും മായ്ച്ചുകളായാൻ കഴിയാത്തത്ര ആഴത്തിൽ എന്റെയുള്ളിടങ്ങളിൽ  പതിഞ്ഞുകിടക്കുന്നുണ്ട്!