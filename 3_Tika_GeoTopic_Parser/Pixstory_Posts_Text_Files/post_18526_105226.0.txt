Non ci sono più aggettivi per descrivere Nadal. Il tennista spagnolo ha conquistato il suo 14esimo Roland Garros battendo in tre set (6-3 6-3 6-0) il giovane Casper Ruud che di fatto non ha mai neanche minimamente impensierito Nadal. Un gioco impressionante quello espresso dal maiorchino in questa edizione del torneo francese in cui ha vinto più di tutti, in cui in tutte le edizioni ha perso solamente tre match e mai nessuna finale.

Prima del quarto di finale contro Djokovic, Nadal aveva detto che sarebbe potuto essere l’ultimo incontro tra i due al Roland Garros. Tanti, dopo questa frase e dopo aver sottolineato come il problema al piede sia per lui sempre più insopportabile, credevano che Nadal avrebbe potuto annunciare il ritiro al termine della premiazione parigina. Invece no: “Non so cosa accadrà in futuro ma io continuerò a provarci e a lottare finché ne avrò le forze. Il medico è stato qui in queste due settimane: gioco con un'iniezione sul nervo, il piede viene addormentato. Quante iniezioni ho fatto? Meglio che non ve lo dica...".

Il problema al piede non sta condizionando le sue vittorie, ma a livello fisico è difficile da sopportare. Per questo motivo Nadal aveva saltato gli Internazionali d’Italia: “A Roma era impossibile da gestire”. Su Wimbledon invece ha detto che proverà ad esserci: “Se il mio corpo me lo permetterà, ci sarò”.