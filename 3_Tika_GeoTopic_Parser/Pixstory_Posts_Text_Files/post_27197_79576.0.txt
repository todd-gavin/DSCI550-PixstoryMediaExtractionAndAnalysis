Era il 2010 quando i 13 paesi dell'areale delle tigri si sono prefissati un obiettivo senza precedenti: raddoppiare il numero di tigri in natura.
Secondo l’ultimo rapporto del WWF la tendenza secolare di declino delle tigri e’ stata finalmente invertita e lascia ben sperare che la battaglia per la tutela di questa specie possa diventare una storia di successo nel campo della conservazione.
Ma mentre il numero delle tigri in natura sta aumentando, l’areale di distribuzione ha continuato a contrarsi e le tigri sono oggi confinate su una superficie pari al 5% dell’areale storico.
Ora che siamo entrati nell'anno della tigre, c'è un bisogno urgente di continuare gli sforzi globali finalizzati al recupero della tigre e rafforzare tutte le azioni necessarie a garantire un futuro sostenibile alla specie.
Momento cruciale sarà il 2° Global Tiger Summit del 5 settembre 2022 a Vladivostock, in Russia. I capi di stato e i ministri dei Paesi ricadenti nell’area di distribuzione delle tigri si riuniranno con altri leader mondiali e con organismi intergovernativi, ONG ed esperti di conservazione, per determinare la prossima fase del piano di recupero globale delle tigri. Fra le possibilità anche quella di fissare un nuovo ambizioso obiettivo di espansione dell'areale.