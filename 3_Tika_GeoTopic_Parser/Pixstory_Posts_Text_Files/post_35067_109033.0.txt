Dopo l'oro nei 100 rana, Nicolò Martinenghi raddoppia le medaglie al Mondiale con l'argento nei 50 rana. Un secondo posto che però gli lascia l'amaro in bocca visto che la distanza dal primo posto dello statunitense Nic Fink è di soli 3 centesimi: 26.48 il tempo del 22enne di Varese, a nove centesimi dal personale. Dietro di lui Michael Andrew, staccato di poco più di due decimi e mezzo.

Martinenghi poteva vincere ma la prima parte di gara non è andata come sperava, è sembrato un po' più lento di quanto fatto vedere in semifinale.

Le parole di Nicolò al termine della gara: "Questa medaglia ha due sapori: dolce per il podio, amaro perché ho sbagliato la partenza e ho lasciato i centesimi che probabilmente mi avrebbero consentito di vincere. Sono comunque contento per essermi avvicinato al personale e per la medaglia per cui avrei firmato cento volte alla vigilia del mondiale. Però adesso ho assaporato l’oro e non intendo più accontentarmi".