Ai campionati del mondo di Alessandria d'Egitto suona l'inno italiano per Elena Micheli, nuova iridata del pentathlon moderno, disciplina olimpica che include nuoto, equitazione, scherma, corsa e tiro. L'azzurra è perfetta soprattutto nell'equitazione (percorso netto) e nel nuoto (miglior tempo nei 200 stile libero), ben figurando anche nella scherma. Nella prova finale, che unisce corsa e sparo, l'italiana è settima complessiva, ma tanto basta per mettersi al collo la medaglia d'oro con 1416 punti, davanti alla ungherese Gulyas e alla turca Ozyuksel.