Non è stato indolore l'addio di Dries Mertens al Napoli, dopo 9 anni di militanza nella squadra azzurra. Il belga, passato al Galatasaray, ha parlato per la prima volta della separazione in un'intervista a Dazn: " Mia moglie ha pianto al pensiero di lasciare quella casa, andar via è stata dura. Così abbiamo deciso di tenerla e provare a passare più tempo possibile lì. Sono stati nove anni meravigliosi, in cui abbiamo conosciuto persone straordinarie: per questo posso solo dire grazie". Il divorzio si è consumato nel corso dell'estate, quando la nuova stagione era ormai alle porte. Mertens ritiene che la società campana si sarebbe potuta muovere diversamente: "Sarebbe potuta finire diversamente, la società poteva parlarne prima ma mi auguro che da questo si possa imparare così che il Napoli diventi ancora più grande. Io sarò sempre il primo tifoso degli azzurri. Ho visto la partita col Monza, devo dire che il livello è molto alto. Sono contento perché i giocatori stanno dimostrando entusiasmo: sono forti, giovani e con voglia di vincere. Spero che continuino a crescere".