L'Italbasket batte l'Islanda e continua a restare in corsa per il passaggio del turno di qualificazioni ai prossimi Mondiali. Al PalaDozza di Bologna gli azzurri passano con il punteggio di 95-87 mettendo una toppa ai due scivoloni esterni in Russia e Islanda e si portano al secondo posto di un girone che sulla carta sembrava essere più facile per la selezione di Sacchetti.

Mattatore dell'incontro con l'Islanda è stato Amedeo della Valle che ha trascinato l'Italia grazie a 26 punti messi a segno. Lo segue Michele Vitali con 17 e Nico Mannion con 16.

La classifica del gruppo H vede salda in testa la Russia a punteggio pieno ma con una partita in meno (l'ultima con i Paesi Bassi è stata rinviata per il conflitto in Ucraina), mentre Italia e Islanda sono a pari punti con due vittorie e due sconfitte. Da qui alla prossima partita passeranno diversi mesi, infatti l'Italbasket tornerà in campo il primo luglio con un match che non si sa ancora se si disputerà, quello contro la Russia capolista. Il 4 luglio invece c'è da sfidare il fanalino di coda Paesi Bassi.