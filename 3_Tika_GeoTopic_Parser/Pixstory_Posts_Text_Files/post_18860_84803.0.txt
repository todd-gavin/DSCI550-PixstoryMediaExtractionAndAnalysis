Lo ha fatto esordire in serie A, gli ha regalato un paio di scarpe da quasi mille euro quando ha segnato una doppietta contro il Genoa e ora lo rispedisce in Primavera. Il 19enne Felix ha ricevuto una sonora tirata d'orecchie da Mourinho, l'allenatore che lo ha preso sotto la sua ala protettiva facendogli collezionare ben 14 presenze in campionato e mettendolo in pianta stabile in prima squadra.

Sabato Felix era rimasto a Roma nella trasferta a La Spezia. La sera è andato in un locale in zona Eur ed è tornato a casa solo quando era ormai mattina. La cosa non è stata gradita dal tecnico portoghese che lo ha punito retrocedendolo e mandandolo ad allenarsi e giocare con la Primavera.

Episodio simile a quello accaduto la settimana scorsa a Zaniolo ed El Sharaawy. I due erano stati visti in una discoteca, ma non avevano fatto l'alba, anzi erano andati via molto prima. Forse per questo Mourinho aveva evitato di sanzionare i due giocatori (anche loro infortunati). Finale diverso per Felix.