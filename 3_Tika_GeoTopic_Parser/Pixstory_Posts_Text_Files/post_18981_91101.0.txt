Sembrava essere lanciato verso la finale, magari contro l'altro baby fenomeno Alcaraz. Invece per Sinner il torneo di Miami finisce dopo cinque game del quarto di finale contro Cerundolo, tennista alla sua prima partecipazione in un Masters1000 e incredibilmente arrivato in semifinale. L'italiano si è ritirato per colpa di alcune vesciche sotto il piede destro che gli avevano già dato fastidio agli ottavi di finale contro Kyrgios, match comunque portato a casa. Invece nel match di ieri, dopo una scivolata, il fastidio si è intensificato a tal punto da costringerlo al ritiro.

Che le cose non fossero partite al meglio lo si capisce dal parziale di 4-1 con cui si è chiuso il match e con il terzo game in cui Sinner si è fatto rimontare un 40-0 subendo il break dell'avversario.

"Purtroppo è una vescica sotto il piede destro che mi è venuta durante l’ultimo game contro Nick Kyrgios. Ho fatto una scivolata ed è comparsa in quel momento lì", ha spiegato Sinner al termine dell'incontro, "Oggi volevo provare a giocare, ma nel primo game, sulla palla break, ho fatto un’altra scivolata ed è diventata peggio di prima, non riuscivo a muovermi. La scivolata è la situazione peggiore, ma anche camminando, ogni volta che viene a contatto con la scarpa mi fa male. Ricordo che nell’ultimo game del match mi ha fatto una palla, corta, io sono arrivato sulla palla scivolando con il mio rovescio, credo fosse 15-0 per me. È accaduto in quel momento lì. Ho messo parecchia imbottitura nella scarpa, quando mi sono scaldato nei quattro minuti Chiamare il fisioterapista? Sapevo che non c’era niente da fare, conosco il problema, l’ho già avuto nel passato e sapevo che non si poteva far nulla. Avevamo provato anche prima della partita a fare tutto quello che si poteva, ma non è servito".