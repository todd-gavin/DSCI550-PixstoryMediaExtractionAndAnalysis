സിനിമയിൽ സൂപ്പർസ്റ്റാറിന്റെ ആവശ്യമുണ്ടോ എന്നുള്ള ചോദ്യത്തിന്റെ ഉത്തരം Contradictory ആണ്. സൂപ്പർസ്റ്റാറിന്റെ സാന്നിധ്യം ആവശ്യപ്പെടുന്ന സിനിമകളും അല്ലാത്തവയും ഉണ്ട് എന്നതാണ് യാഥാർഥ്യം. ആദ്യന്ത്യം ഒരു അഭിനേതാവിനെ സൂപ്പർസ്റ്റാർ ആക്കി മാറ്റുന്നത് തന്നെ സിനിമയാണ്. "സിനിമ സ്വപ്നം കാണുന്നവന്റെ തലവര മാറിമറിയാൻ ഒരു വെള്ളിയാഴ്‌ച്ച മതി" എന്നതായിരുന്നു അൽപ്പകാലം മുമ്പ് വരെയുണ്ടായിരുന്ന ഒരു സിനിമാ ചൊല്ല്. ഇന്ന് നമ്മൾ സൂപ്പർസ്റ്റാർ എന്ന മേൽവിലാസം നൽകി ആഘോഷിക്കുന്ന പലർക്കും അവരുടെ അഭിനയവഴിയിൽ കൃത്യമായ ബ്രേക്ക്‌ ത്രൂകളായി ചില സിനിമകൾ വന്നിട്ടുണ്ട്. മമ്മൂട്ടിക്ക് ന്യൂഡെൽഹിയും മോഹൻലാലിന് രാജാവിന്റെ മകനുമൊക്കെ ചില ഉദാഹരണങ്ങളാണ്. മറ്റൊരാളുടെ തിരക്കഥ മോഷ്ടിച്ചുകൊണ്ട് സൂപ്പർസ്റ്റാർ സരോജ് കുമാർ ആയിമാറിയ രാജപ്പൻ തെങ്ങിന്മൂടിന്റെ കഥയിലൂടെ ഉദയനാണ് താരം എന്ന സിനിമ പറഞ്ഞുവെച്ചത് യഥാർത്ഥ സൂപ്പർസ്റ്റാർ തിരക്കഥയാണെന്നായിരുന്നു. ഒരു മികച്ച തിരക്കഥയുണ്ടെങ്കിൽ ഒരു സിനിമയ്ക്ക് ഒരു സൂപ്പർസ്റ്റാറിന്റെ ആവശ്യം പോലുമില്ല അർഹിച്ച വിജയം നേടിയെടുക്കാൻ. ഒരു മോശം തിരക്കഥയുള്ള സിനിമയെ രക്ഷിക്കാൻ ഒരു സൂപ്പർസ്റ്റാറിന് പോലും സാധിച്ചെന്നും വരില്ല.
പക്ഷേ, ഒരു സൂപ്പർസ്റ്റാറിന്റെ സാന്നിധ്യം ആവശ്യപ്പെടുന്ന ചില സിനിമകളുണ്ട്. കാരണം, സിനിമ എന്നത് ഒരു കല എന്നതിലുപരി ഒരു ബിസിനസ് കൂടിയാണ്. ചില നിർമ്മാതാക്കൾ അവരുടെ ജീവിതസമ്പാദ്യം മുഴുവൻ തീറ് വെച്ചിട്ടായിരിക്കും ഒരു സിനിമ പിടിക്കാൻ ഇറങ്ങിത്തിരിക്കുന്നത്. അവർക്ക് കലാമൂല്യം എന്നതിനപ്പുറം ആ സിനിമ അവരുടെ ജീവന്മരണ പോരാട്ടം തന്നെയാവുമ്പോൾ ഒരു മിനിമം ഗ്യാരന്റിയുള്ള അഭിനേതാവിനെ തന്നെ അവർ തേടിപ്പിടിച്ചെന്ന് വരും. തന്റെ ഒരു പേര് കൊണ്ട്, ഒരു പോസ്റ്റർ കൊണ്ട് പ്രേക്ഷകരെ തിയേറ്ററിലെത്തിക്കാൻ സാധിക്കുന്ന ഒരാളാണ് സൂപ്പർസ്റ്റാർ. സിനിമ അൽപം നിലവാരം കുറഞ്ഞതാണെങ്കിലും തന്റെ സാന്നിധ്യം കൊണ്ട് മാത്രം ആ സിനിമയെയും അതിന്റെ നിർമ്മാതാവിനെയും സേഫ് ആക്കാൻ സാധിക്കുന്ന ഒരാളാണ് സൂപ്പർസ്റ്റാർ. ഒരു സിനിമ തിയറ്ററിൽ ഇറങ്ങി ഒരു മാസത്തിനുള്ളിൽ തന്നെ ഓടിടി പ്ലാറ്റ്ഫോമുകളിൽ എത്തുന്ന കാലമായത് കൊണ്ട് തന്നെ സ്റ്റാർവാല്യൂ ഉള്ള ഒരു അഭിനേതാവിന്റെ സാന്നിധ്യം ഒരു കൊമേഴ്ഷ്യൽ സിനിമയെ സംബന്ധിച്ചിടത്തോളം വളരെ പ്രധാനമാണ്. സിനിമ നല്ലതാണെങ്കിലും മോശമാണെങ്കിലും ആ അഭിനേതാവിന്റെ സാന്നിധ്യം കൊണ്ട് മാത്രം ആദ്യ ദിവസങ്ങളിൽ തിയറ്ററുകൾ നിറയ്ക്കാൻ കഴിഞ്ഞാൽ നിർമ്മാതാവിന്റെ വലിയൊരു തലവേദന ഒഴിഞ്ഞെന്ന് പറയാം. ഓടിടി പ്ലാറ്റ്ഫോമുകളിൽ സിനിമകളുടെ മൂല്യവും സാറ്റലൈറ്റ് മൂല്യവുമൊക്കെ നിശ്ചയിക്കുന്നതും താരമൂല്യം ആണ് എന്നതിനാൽ അവിടെയും ഒരു സൂപ്പർസ്റ്റാർ അത്യാവശ്യമായി വരുന്നുണ്ട്.
Verdict :- ഒരു സൂപ്പർസ്റ്റാറിനെ സൃഷ്ടിക്കുന്നത് ഒരു മികച്ച സിനിമയും ഒരു കൊമേഴ്ഷ്യൽ സിനിമയെ താങ്ങി നിർത്തുന്നത് ഒരു സൂപ്പർസ്റ്റാറുമാണ്.
#m3dbcafe