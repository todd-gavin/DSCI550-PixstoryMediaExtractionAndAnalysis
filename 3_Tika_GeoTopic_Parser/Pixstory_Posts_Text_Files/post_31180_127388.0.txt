Saranno circa 70 i minori ospiti dei tre centri coinvolti, ma il numero potrà subire variazioni determinate da processi di reinserimento familiare o di adozione.
L’inaugurazione degli spazi realizzati grazie al supporto di Ai.Bi. – Amici dei Bambini, partner dei tre orfanotrofi boliviani, è stata anticipata da un’attività di formazione sulla metodologia Montessori. Finora, sono stati formati complessivamente 30 operatori dello staff tecnico-educativo dei centri, ma sono in fase di organizzazione altri incontri formativi per gli operatori delle istituzioni.
 
Portare il metodo ideato da Maria Montessori all’interno degli orfanotrofi vuol dire introdurre una filosofia di “rispetto per il bambino”, che comporti la libertà di manifestare la propria spontaneità, rafforzi la possibilità di scegliere, insegni al bambino a diventare autonomo e ad autoregolamentarsi. Esperienze importanti per i minori ospiti degli orfanotrofi, che non sempre hanno la possibilità di essere ascoltati nell’espressione delle proprie volontà e che difficilmente imparano a scegliere.
L’introduzione del metodo Montessori all’interno degli orfanotrofi ha trovato la piena collaborazione da parte delle istituzioni boliviane, le quali hanno donato gli spazi all’interno delle strutture e da parte della società civile, con il coinvolgimento e la formazione di alcuni volontari.
 Siamo solo all’inizio di un percorso che noi di Ai.Bi. ci auguriamo pieno di successi, in cui tutti: bambini, educatori, staff degli orfanotrofi nostri partner assieme ai volontari di Ai.Bi. possano lavorare assieme per la costruzione di un mondo più inclusivo e per il diritto di ogni bambino a crescere in una famiglia che lo ami.
Credit: ufficio stampa Amici dei Bambini