Dietrofront del presidente Cellino e Pippo Inzaghi torna sulla panchina del Brescia. Un esonero lampo di soli due giorni: è bastato un faccia a faccia tra il primo dirigente e quello che era di fatto l'ex allenatore e la pace è stata fatta. Inzaghi così torna sulla sua panchina mentre Diego Lopez, tecnico licenziato ma ancora sotto contratto con le rondinelle, si apprestava a tornare in Italia per indossare nuovamente i panni dell'allenatore.

A mediare fra le parti il direttore dell'area tecnica Francesco Marroccu che ha spiegato: "Questo incontro è stato voluto da entrambi: serviva un chiarimento. Inzaghi voleva riprendere il suo ruolo nella convinzione che ci fossero da ambo le parti entusiasmo e fiducia nella possibilità di realizzare il nostro progetto. Così è, e allora ripartiamo con convinzione verso la Serie A, l'obiettivo che ci siamo dati".

Il Brescia in campionato è terzo in classifica a solo un punto dalla posizione per la promozione diretta.