Sembrava che Mertens e il Napoli si fossero riavvicinati e che il matrimonio lungo già nove anni potesse proseguire. Invece è saltato tutto e a confermarlo è stato lo stesso presidente del club Campano Aurelio De Laurentiis a Radio Kiss Kiss Napoli. Il numero uno del Napoli avrebbe fatto tre proposte a salire a Mertens, tutte rifiutate. L'offerta migliore sarebbe stata quella di un biennale a 2,4 milioni di euro a stagione.

Il matrimonio dunque è giunto ufficialmente al capolinea dopo 397 presenze con la maglia azzurra e 145 gol (più di tutti nella storia del club).

Da adesso potranno farsi avanti con più forza le società interessate a Mertens. In primis la Lazio che, con il tecnico Maurizio Sarri, vorrebbe fortemente il belga in squadra. Trattativa difficile però perché il giocatore preferirebbe una soluzione estera. Il Marsiglia di Tudor è sulle sue tracce perché è alla ricerca di un attaccante.