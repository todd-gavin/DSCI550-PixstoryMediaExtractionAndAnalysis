Altroconsumo ha realizzato un’indagine intervistando circa 1.500 consumatori iscritti alla piattaforma ACmakers (progetto Altroconsumo atto al coinvolgimento diretto degli utenti), che hanno raccontato cosa hanno realmente trovato negli scaffali durante la loro ultima spesa presso supermercati, ipermercati e discount. Dall’inchiesta emerge che ci sono dei prodotti meno disponibili di prima ma non a livelli davvero allarmanti.
Fra gli articoli di prima necessità meno reperibili troviamo in primis l’olio di semi di girasole (mancante nel 20% dei casi), l’olio di mais (15%) e la farina bianca (11%). Questi sono i prodotti di cui si teme di più la mancanza in quanto se ne parla molto in relazione al conflitto; in realtà, per quanto riguarda il mais e l’olio di girasole, abbiamo ancora scorte, mentre, per quanto riguarda la farina bianca, le importazioni italiane da Russia e Ucraina sono davvero ridotte e poco impattanti. È da sottolineare che l’indagine si focalizza sulla disponibilità a scaffale dei prodotti, sarà ad ogni modo necessario continuare a monitorare anche gli effetti sullo scenario produttivo (nel caso dell’olio, ad esempio, bisogna tenere conto dell’utilizzo come bene intermedio). Il 18% degli intervistati, inoltre, non ha trovato disponibilità di branzini freschi e il 17% di orate fresche. Questo fenomeno, probabilmente, è dovuto al fermo dei pescherecci delle scorse settimane a causa dal caro benzina. Non emergono invece mancanze a scaffale per altri prodotti che avrebbero potuto essere oggetto di accaparramento perché a lunga conservazione e quindi tipicamente acquistati da chi vuole fare scorte in vista di rincari o carenze.