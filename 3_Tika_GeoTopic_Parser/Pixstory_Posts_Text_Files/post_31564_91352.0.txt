Al TAM Teatro Arcimboldi Milano, 30 acrobati, ginnasti, ballerini dall’Ucraina per raccontare in musica la celebre fiaba di Lewis Carrol.
Show Bees ha aderito a una rete di solidarietà di alcuni teatri italiani grazie alla quale gli artisti ucraini del Circus-Theatre Elysium di Kiev potranno restare al sicuro in Italia proseguendo la tournée iniziata in Italia l’8 febbraio prima dell’inizio del conflitto russo-ucraino.
Agli appuntamenti già previsti, infatti, si stanno velocemente aggiungendo altre date, tra cui anche quelle del TAM dall’8 al 10 aprile 2022. “Alice in Wonderland”, tratto da “Alice nel paese delle meraviglie” di Lewis Carroll del 1865 e rielaborato nell'impianto estetico dal Circus-Theatre Elysium di Kiev, è uno spettacolo per un pubblico di tutte le età, capace di raccontare l’onirico intrecciando molte discipline: teatro acrobatico, recitazione, danza, ginnastica acrobatica e arti circensi. Alice, il Cappellaio Matto, il Coniglio, il Gatto del Cheshire e la Regina Nera appariranno nella loro interpretazione circense, sullo sfondo di straordinarie scene 3D, grazie ai giovanissimi acrobati-danzatori della compagnia. La storia di Alice si arricchisce nella linea dell’amore - la ragazza si innamora del Principe Azzurro ed entrambi gli eroi devono superare ostacoli inimmaginabili. Una favola romantica e strabiliante che saprà conquistare il pubblico del TAM.