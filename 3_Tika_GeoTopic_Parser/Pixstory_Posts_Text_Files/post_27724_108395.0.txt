Il dominio Ducati praticamente in tutte le sessioni del GP di Germania MotoGP al Sachsenring non è bastato per regalare alla casa di Borgo Panigale una vittoria. Nel momento clou del weekend, infatti, è salito in cattedra il solito Fabio Quartararo, bravo a prendere la leadership della gara alla prima staccata e a involarsi solitario verso il traguardo in pieno controllo e con un ritmo inarrivabile. Alle sue spalle, salgono sul podio la Ducati Pramac di Johann Zarco e quella ufficiale di Jack Miller, bravo negli ultimi giri a sorpassare l’Aprilia di Aleix Espargaro, quarto ma ancora in grado di conservare il secondo posto in classifica iridata. Malissimo è andata invece al poleman Francesco Bagnaia: Pecco è infatti caduto dopo pochi chilometri di gara perdendo 
il posteriore della sua Desmosedici GP22 in accelerazione in curva 1. L’ennesimo tonfo di una stagione che prometteva bene e che, invece, vede il torinese ormai forse irrimediabilmente lontano dalla vetta per sognare in grande. 

Foto: Instagram motogp