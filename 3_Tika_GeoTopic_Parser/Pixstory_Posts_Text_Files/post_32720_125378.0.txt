Gli europei di Sport Acquatici a Roma erano iniziati ieri con 4 medaglie e sono proseguiti oggi con una valanga di ori per la compagine azzurra. Ha iniziato Giorgio Minisini, "sincronetto" azzurro già pluricampione del mondo, che ha dominato il solo tecnico maschile, a cui si aggiungono l'argento di Linda Cerrutti nella prova femminile e delle azzurre negli highlights. Poi è iniziato il festival in vasca: Oro per Margherita Panziera nei 200 dorso con il tempo di 2.07.13 davanti all'inglese Shanahan e al'ungherese Molnar; oro per Thomas Ceccon nei 50 farfalla con il tempo di 22.89 sul francese Groussett e il portoghese Ribeiro; oro per Niccolò Martinenghi nei 100 rana davanti al compagno di nazionale Federico Poggio e al lituano Sidlauskas; Oro per Simona Quadarella davanti al suo pubblico negli 800 femminili in 8:20.54 davanti lla tedesca Gose e alla turca Tuncel (quinta Martina Caramignoli). A questi risultati incredibili vanno aggiunto l'argento della 4x100 mista mista (Ceccon, Martinenghi, Di Liddo e Di Pietro dietro all'Olanda) e il 4° e 5° posto delle centoliberiste azzurre Tarantino e Bonnett (oro all'olandese Steenbergen). Sono infine arrivate le qualificazioni in finale per Benedetta Pilato e Lisa Angiolini nei 100 rana, per Alessandro Miressi e Lorenzo Zazzeri nei 100 metri stile libero in cui il giovanissimo rumeno Popovici ha sfiorato il record del mondo chiudendo in 46.98 e per Mora e Restivo nei 200 dorso.