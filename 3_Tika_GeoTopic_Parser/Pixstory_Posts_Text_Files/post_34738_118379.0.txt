Finisce 2-0 la prima amichevole americana della Juventus. Battuti i messicani del Chivas grazie a due reti messe a segno - una per tempo - da giovani dell'Under 23 biaconera: Da Graca al 10' insacca una respinta corta del portiere avversario su colpo di testa di Gatti da calcio d'angolo battuto da Di Maria e poi, a dieci minuti dalla fine, raddoppia Compagnon che dal vertice sinistro dell'area di rigore finta il tiro di sinistro, rientra, e sul primo palo beffa il subentrato Jimenez.

La partita non ha permesso di valutare le condizioni di alcuni giocatori, è ancora troppo presto. Anche il fraseggio non è ancora quello su cui sta lavorando Allegri, ma dopo poca preparazione è normale. Buone le prestazioni dei nuovi arrivati, in particolare Pogba, anche se ancora impreciso in alcuni movimenti, e Bremer. Una nota anche per il giovane Fagioli, lo scorso anno mattatore alla Cremonese, che alla mezzora approfitta di un disimpegno sbagliato a centrocampo dal Chivas per tirare di prima e sfiorare il gol da oltre 50 metri.

Il migliore della Juventus è stato uno dei giocatori più attesi e inseguiti: Angel Di Maria. L'argentino palla al piede continua a fare la differenza ed è uno spettacolo per gli occhi. Gli assist per i compagni sono all'ordine del giorno, ma anche quando affronta l'avversario riesce quasi sempre nell'intendo di arrivare dove vuole.

Le prossime amichevoli americane vedranno la Juve impegnata contro Barcellona e Real Madrid.