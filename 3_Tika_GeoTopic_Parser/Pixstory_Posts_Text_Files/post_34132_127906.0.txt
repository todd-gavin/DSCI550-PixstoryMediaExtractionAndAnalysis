Ennesima cessione a peso d'oro per il Rennes. Dopo Dembélé al Borussia Dortmund e Camavinga al Real Madrid, un altro talento del vivaio dei rossoneri ha spiccato il volo: Mathys Tel.

L’attaccante classe 2005 è costato ben 30 milioni di euro al Bayern Monaco(bonus inclusi).

Stella della Francia che ha vinto gli ultimi Europei U17, Tel ha esordito in Ligue 1 all'inizio della scorsa stagione, quando a 16 anni e 110 giorni è diventato il più giovane debuttante nella storia dello Stade Rennais. Partito da difensore, negli ultimi anni ha giocato praticamente ovunque: ala, mediano, mezz'ala. Solo di recente sembra aver trovato il suo posto nel mondo, l'attacco. 

Per assicurarsi questo 17enne già pronto atleticamente e molto dotato tecnicamente, i baveresi hanno dovuto superare la concorrenza dei migliori club d'Europa.