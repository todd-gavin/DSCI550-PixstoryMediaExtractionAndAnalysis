Alla vigilia del match d'esordio nella Serie A 2022/23, l'allenatore del Torino Ivan Juric ha finalmente rotto il silenzio. Il croato non parlava con i giornalisti dall'ultimo match del campionato precedente, evitando ogni possibile commento pubblico sul mercato deficitario che la società granata stava portando avanti nei mesi estivi. Il malcontento di Juric era però emerso in tutta la sua gravità tramite il video divenuto virale della sua litigata con il ds Vignali. Anche per questo, forse, il croato è tornato a parlare all'indomani dell'acquisto da parte del Toro di Miranchuk e Vlasic, due innesti di valore che vanno a coprire alcuni dei buchi nella rosa: “Sono molto contento dei giocatori che sono arrivati in questi giorni – ha dichiarato Juric -, certo sono tutti reduci da stagioni un po’ sottotono, ma sono tutti calciatori molto forti e sono convinto che lavorando con noi potranno ritornare ai loro livelli. Con questi due nuovi acquisti abbiamo aumentato la concorrenza e la qualità. Rispetto all’anno scorso abbiamo perso 8 giocatori, uomini veri, ma ne stiamo prendendo degli altri e poi il mercato è ancora lungo, e sono fiducioso che tutto verrà fatto”. Parlando dei giocatori che ancora servono al Torino, Juric ha spiegato: “In porta siamo a posto, sulle fasce siamo completi. E’ andato via Bremer, che è il miglior della difensore della Serie A, e ora dobbiamo sostituirlo. Ho fatto la scelta di mettere fuori Izzo, dobbiamo sostituirlo. Ci serve un centrocampista, poi vediamo se riusciamo a fare qualcosa per migliorarci un po’ dove siamo oggi numericamente completi”.