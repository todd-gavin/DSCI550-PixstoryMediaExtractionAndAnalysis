Si fa sempre più in salita la strada dell'Olimpia Milano nei playoff di Eurolega. Dopo la pesante sconfitta in casa in gara-1 contro i campioni in carica dell'Efes Pilsen, la squadra di Giorgio Armani deve incassare anche l'infortunio di Niccolò Melli: " Lesione del gemello mediale della gamba destra che verrà rivalutata in quattro settimane" si legge nel comunicato emanato dalla società. Ciò vuol dire che l'ala della Nazionale è fuori per tutta la serie, andando a sommarsi alle assenze di Dinos Mitoglu e Gigi Datome. Giovedì sera si giocherà, sempre al Forum di Assago, l'importantissima gara-2 che Milano non può permettersi di perdere prima di affrontare la trasferta di Istanbul.