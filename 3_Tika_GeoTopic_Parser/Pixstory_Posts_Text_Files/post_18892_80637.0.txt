L'attesa per il superG di Pechino era tanta, ma purtroppo non è andata minimamente come si sperava. Dopo un'annata in cui le atlete azzurre avevano conquistato sei gare su sette in Coppa del Mondo in tanti credevano in una medaglia. Anche dopo il forfait di Sofia Goggia. E invece non è arrivata alcuna medaglia, la prima italiana è stata Federica Brignone che si è piazzata settima a 66 centesimi dall’oro di Lara Gut Behrami. Elena Curtoni, vincitrice quest’anno a Cortina, ha invece chiuso decima, Marta Bassino diciassettesima e Francesca Marsaglia ventiduesima.

Uno dei problemi principali per le atlete italiane si è rivelata essere la pista, un'incognita fino alla partenza visto che non è stata fatta fare alcuna prova pre-olimpica. Una pista poco tecnica: "Sinceramente oggi non ho fatto la mia miglior prestazione però non sono la più forte in queste condizioni. Un superG così facile, così piatto, così banale... non sono la migliore del mondo e oggi è venuta fuori questa cosa.", ha commentato Brignone ai microfono di Sky al termine della gara, "Sono migliorata tanto ma non abbastanza da fare una bella gara qua. Dare tutto è l'unica cosa che ti fa essere a posto con la coscienza e io oggi lo sono. Alla medaglia ci cedevo davvero e sinceramente potevo anche meritarmela, i giochi però sono così, soprattutto in velocità. Mi fa innervosire come è andata perché credo che avrei davvero potuto meritarla una medaglia nel superG quest'anno. Sono rimasta delusa dalla pista. Non voglio trovare scuse, bisogna anche accettare che le altre siano meglio di te. Una medaglia tra quattro anni? Non ci penso, penso alle gare di domani".