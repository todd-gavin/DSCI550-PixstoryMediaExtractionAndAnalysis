Un riconoscimento a “campioni” di solidarietà, legalità e civismo: è il Premio Campione, organizzato da Mario Furlan e dai City Angels e giunto alla ventunesima edizione.
I 10 vincitori sono stati scelti da una giuria composta dai direttori di 20 prestigiose realtà dell’informazione italiana. Sono, in ordine alfabetico: Affaritaliani.it, Ansa, Avvenire, Corriere della Sera, Famiglia Cristiana, Fanpage, La Gazzetta dello Sport, Il Giornale, Il Giorno, Leggo, Libero, Mediaset news, Meta (Facebook e Instagram), Metro, Milano Today, Milano Tomorrow, Radio Lombardia, La Repubblica, Upday, Wikimedia. Un undicesimo vincitore è il “Campione della gente”, scelto online da decine di migliaia di clienti di Coop Lombardia tra una rosa di 10 nomi.
 
Questo “Oscar della bontà” consiste in una statuina che rappresenta un uomo con un grande cuore in mano. Lo sponsor dell’edizione 2022 è Yakult. Conduce la cerimonia Simona Ventura.
 
All’inizio del Premio Renato Mannheimer illustrerà i risultati di un sondaggio tra gli italiani su chi sia, secondo loro, il personaggio che più fa del bene.
 
La cerimonia di consegna del Premio avrà luogo Mercoledì 11 maggio alle ore 11 nella Sala Alessi di Palazzo Marino in piazza della Scala 1, alla presenza di varie Autorità istituzionali. Tra loro il Sindaco di Milano, Giuseppe Sala; gli Assessori comunali Lamberto Bertolé (Welfare e salute), Arianna Censi (Mobilità) e Pierfrancesco Maran (Casa e piano quartieri); l’Assessore regionale alla Famiglia e alla Solidarietà sociale Alessandra Locatelli; l’Assessore regionale al Turismo, marketing territoriale e moda Lara Magoni; e il Viceprefetto aggiunto, Sabrina Pane. Sul palco la Madrina dei City Angels Daniela Javarone e alcuni testimonial dell’Associazione: i personaggi dello spettacolo, dell’arte e della cultura Enrico Beruschi, Stefano Chiodaroli, Iaia de Rose, Nino Formicola, Alberto Fortis, Tessa Gelisio, Omar Pedrini, Andrée Ruth Shammah e Jo Squillo.