Il bioscienziato americano Patrick Soon-Shiong, nato in Sudafrica, ha inaugurato a Città del Capo il centro NantSa per la produzione di vaccini, annunciando che il sito arriverà a produrre un miliardo di dosi del siero contro il Covid-19 entro il 2025. La struttura fa parte di un investimento in Sudafrica di oltre 4 miliardi di rand (261 milioni di dollari) da parte del fondatore e amministratore delegato di NantWorks, rete di startup sanitarie, di biotecnologia e intelligenza artificiale.

Il sito, che impiegherà tra 400-600 persone, è il terzo impianto di produzione di vaccini per il Covid in Sudafrica, ma il primo del continente africano a realizzare il siero in ogni sua fase, anziché produrlo da semilavorati.