Akeem Omolade Oluwuashegun è stato trovato morto all'interno di un'auto nel quartiere di Ballarò, a Palermo. L'attaccante nigeriano, che nell'ultima stagione aveva giocato nella Prima Categoria siciliana con l'Altofonte, in passato era arrivato a calcare i campi della Serie A con la maglia del Torino nel 2003. 39 anni, il suo nome era balzato agli onori delle cronache nel 2001, quando alcuni ultras del Treviso protestarono contro il suo acquisto da parte della società veneta per via del colore della sua pelle. In risposta a ciò, nella successiva giornata di campionato di serie B, tutti i giocatori del Treviso, allenatore e panchina compresi, si presentarono al match contro il Genoa con il volto dipinto di nero. Dopo l'esperienza nella massima serie, la sua carriera era proseguita nelle categorie minori. Omolade negli ultimi tempi svolgeva anche il lavoro di traduttore presso il Tribunale di Palermo. I primi rilevamenti hanno escluso la morte violenta: negli ultimi giorni il nigeriano aveva accusato dei dolori a una gamba e proprio in mattinata avrebbe dovuto svolgere degli esami al Policlinico.