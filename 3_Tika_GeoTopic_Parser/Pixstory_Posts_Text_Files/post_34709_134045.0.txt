Brutta tegola per l'Italia del basket. Gianmarco Pozzecco perde il suo uomo più rappresentativo per l'Europeo casalingo che per gli azzurri inizierà venerdì 2 settembre al Forum di Assago contro l'Estonia. Gli esami a cui è stato sottoposto Gallinari hanno evidenziato una lesione al menisco del ginocchio sinistro che comporterà uno stop di almeno tre settimane. L'Europeo è troppo vicino per sperare di vederlo in campo.

"Fa tremendamente male", ha scritto sui social Gallinari, "Fa maledettamente male rinunciare a questo sogno azzurro. Volevamo regalarci delle notti magiche. In casa mia. In casa nostra. Oggi purtroppo è stato un brutto risveglio. Alla clinica di Milano in cui sono stato accompagnato dal prof. Cortina e da tutto lo staff medico azzurro sono arrivati gli esiti degli accertamenti clinici: lesione al menisco. Devo rinunciare a EuroBasket. Proprio in un'estate che sembrava perfetta. Bisogna accettare il destino e guardare avanti. Sarò affianco a questo gruppo in ogni gara, per regalare anche quest'estate una gioia a migliaia di italiani. Il nostro percorso continua, indipendentemente da tutto... Forza azzurri".