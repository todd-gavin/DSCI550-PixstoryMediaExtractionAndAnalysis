Il direttore sportivo dell'Udinese, Pierpaolo Marino, non le manda a dire nel post partita contro il Milan. Non ci sta perché secondo lui non è stato gestito bene il rigore per i rossoneri, con l'iniziale decisione di lasciar proseguire da parte dell'arbitro Marinelli, richiamato poco dopo al Var.

"Più che arrabbiato sono inferocito, in realtà ho fatto tanti anni di calcio soffrendo con squadre medio piccole ma oggi ancora vedo che ci sono delle linee guida che poi vanno disattese", ha tuonato Pierpaolo Marino, "L'intervento di Mazzoleni al VAR è stato fuori logica, non c'era niente di dubbio. I rigorini non devono interessare al VAR, è un episodio che cambia la partita. Queste decisioni hanno fatto prendere una piega diversa alla partita dopo la nostra grande partenza, spero veramente ci siano dei chiarimenti adeguati. I giocatori poi cosa devono dire in campo? Io non capisco Mazzoleni cosa avesse da intervenire. Lasciamolo decidere al VAR allora tutti gli episodi, io non capisco. In questo caso il VAR non aiuta ma disturba l'arbitro, l'Udinese senza il nervosismo generato da quella decisione ha cambiato la partita”.