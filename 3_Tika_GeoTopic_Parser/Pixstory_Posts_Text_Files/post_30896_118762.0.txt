Max Verstappen ha vinto il GP Francia, ma il protagonista nel bene e nel male è stato Charles Leclerc. Il pilota della Ferrari, che si era difeso benissimo dalla pressione dell'olandese nel corso dei primi giri, è finito contro le barriere al giro 18 per colpa di un suo errore, da lui stesso definito "imperdonabile". Il monegasco stava spingendo per mantenere la posizione su Verstappen che aveva da poco effettuato il cambio gomme. Il podio è stato completato dalle due Mercedes di Lewis Hamilton e George Russell che confermano la crescita delle ultime gare. Solo quarto Sergio Perez con la seconda Red Bull, mentre Carlos Sainz è risalito al quinto posto dopo essere partito diciannovesimo, prendendosi anche il punto per il giro più veloce. A punti anche Fernando Alonso, Lando Norris, Esteban Ocon, Daniel Ricciardo e Lance  Stroll. Verstappen ha ora 63 punti di vantaggio su Leclerc in classifica generale.