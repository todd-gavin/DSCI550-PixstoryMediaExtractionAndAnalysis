Dal 23 settembre al 31 dicembre del 1953 Guernica venne esposta nella Sala (bombardata) delle Cariatidi del Palazzo Reale di Milano, insieme a più di trecento opere del maestro spagnolo, dando forma alla più grande retrospettiva di Picasso mai tenuta in Italia. Successivamente la mostra venne spostata a Roma, ma in formato ridotto e soprattutto senza Guernica, che da allora non fece mai più ingresso nel nostro Paese.
Oggi Guernica non viaggia più, non lascia mai la Spagna e la sua sala al Museo Reina Sofía di Madrid. Non tornerà più a Parigi, dove è stata creata, commissionata dal governo repubblicano spagnolo per l’Esposizione Universale del 1937, non tornerà più al MoMA di New York, dove ha passato buona parte del suo esilio prima di rinetrare in patria. Settant’anni dopo la storica esposizione al Palazzo Reale di Milano, il MAN celebra il passaggio italiano di questo capolavoro.
Il percorso si suddivide in due sezioni: l’eco di Guernica nella produzione artistica di Picasso e il racconto della genesi dell’opera attraverso il racconto visivo di Dora Maar, fotografa e all’epoca compagna dell’artista spagnolo.
La prima sezione trova il suo fulcro principale nello straordinario dittico di incisioni intitolato Sueño y mentira de Franco, vero contraltare grafico del grande dipinto, attorno al quale si raccoglierà una significativa scelta di incisioni e disegni legati alla gestazione di Guernica o realizzati nello stesso periodo, che ne richiamano da vicino stile e temi. La seconda anima della mostra ruoterà attorno alla testimonianza di Dora Maar, che documentò giorno per giorno, con le proprie fotografie, il lavoro di Picasso. Si tratta di una serie di scatti commoventi e fondamentali per la ricostruzione filologica della creazione di Guernica. Non mancheranno immagini scattate nel 1953 in occasione della rassegna milanese, nell'allestimento toccante della Sala delle Cariatidi segnata dai bombardamenti, situazione tragica che convinse Picasso a esporre il suo capolavoro in quel contesto così affine all'anima del dipinto.