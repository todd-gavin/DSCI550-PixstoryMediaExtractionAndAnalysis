Vigilia della semifinale di Coppa Italia in casa Juventus, attesa mercoledì sera dal match di ritorno con la Fiorentina. I bianconeri partono dall'1-0 conquistato in extremis nell'andata giocata allo stadio Artemio Franchi, ma dovranno affrontare questa partita in condizioni non ottimali, soprattutto per quanto riguarda il reparto di centrocampo. L'allenatore Massimo Allegri ha fatto il punto della situazione, queste le sue parole: "Zakaria sta bene ma Arthur è 'morto'. Ho due centrocampisti che bastano e avanzano, poi c’è pure Miretti. Danilo lo vedremo in campo, dove è da decidere. Saranno importanti i cambi, chi scenderà in campo dall’inizio dovrà tenere un ritmo alto. Perin e Bonucci giocheranno titolari, non ho ancora deciso chi schierare tra Morata, Dybala, Vlahovic e Kean, ma sicuramente ci sarà bisogno di tutti e quattro". Allegri, che ha incassato con sportività il tweet critico di Lapo Elkann l'indomani del pareggio casalingo contro il Bologna, ha spiegato che raggiungere la finale di Coppa Italia è un obbiettivo, ma il risultato non cambierà il clima attorno alla squadra: " La partita di domani non ti fa svoltare la stagione, però ti permette di giocarti una finale. Alla Juve sei sempre sotto pressione, devi abituarti e conviverci".