E' stato rintracciato in Spagna l'orologio marca Richard Mille sottratto a Charles Leclerc la scorsa primavera in Toscana. Le indagini della Questura napoletana hanno permesso di identificare gli autori del furto, tre scippatori di Napoli già noti alle forze dell'ordine, che hanno cercato di piazzare il bottino sperando di ricavarne una cifra vicina al milione di euro. La presenza di una serigrafia con la firma del pilota sul modello a lui dedicato dalla casa svizzera ha però reso troppo riconoscibile l'orologio che paradossalmente ha così perso valore di mercato. L'oggetto è stato poi acquistato da un imprenditore spagnolo a 200 mila euro e rintracciato dalla Squadra mobile 'Sezione Antirapina'.