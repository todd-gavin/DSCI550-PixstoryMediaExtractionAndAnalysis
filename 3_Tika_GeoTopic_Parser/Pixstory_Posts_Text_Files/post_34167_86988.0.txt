Al termine del match contro il Sassuolo, finito 2-2 all’Arechi di Salerno, il ds dei granata Walter Sabatini ha parlato così ai microfoni di DAZN: 

“C’è molto rammarico per questa partita, come per altre, è una squadra che non riesce a vincere ed è una responsabilità mia. Probabilmente ho fatto degli errori di valutazione, pensavo che certi giocatori potessero trovare la condizione più in fretta, rispettando i loro valori e la loro storia, perché il Perotti visto oggi può giocare a grandi livelli. Il coraggio visto oggi non è da disperdere per il salto di qualità che dobbiamo fare, ci sono state occasioni clamorose sia per noi che per loro, che però sono imbottiti di giocatori forti che sono in nazionale. Poteva esserci un po’ di timore invece ce la siamo giocata, però il fatto di non riuscire a vincere è una responsabilità che mi devo assumere nei confronti del presidente che mi ha dato carta bianca e nei confronti della gente che ci sostiene. Ripenso alla chance avuta da Bonazzoli, di solito è un cecchino in quelle circostanze invece non è riuscito a segnare… un peccato, sarebbe stato straordinario riuscire a ottenere i tre punti in questa partita. Se riesci a fare due gol al Sassuolo e hai una chance clamorosa nel finale vuol dire che manca poco. Serve fortuna ma bisogna andarsela a prendere anche. Dispiace per Ederson, oggi stava mettendo in mostra tutte le sue qualità. Questa è la mia squadra, non la rinnegherò mai, sarò sempre con loro sia nelle vittorie che nelle sconfitte”.