ഏത് കാലാവസ്ഥയിലും ഫുട്ബാൾ വിട്ടൊരു കളി മലപ്പുറത്തിനില്ല.
മഴക്കൊപ്പം ജില്ലയിലെ ഗ്രാമങ്ങളിൽ ‘കണ്ടംകളി’ (മഡ് ഫുട്ബോൾ) സജീവമായി. കർക്കടത്തിൽമാത്രം ജില്ലയിലെ വിവിധ വയലുകളിലായി നിരവധി‌ മഡ്‌ ഫുട്‌ബോൾ ടൂർണമെന്റുകളാണ്‌ നടക്കുന്നത്‌. 

ഗ്രാമീണ ടൂറിസത്തെ പ്രോത്സാഹിപ്പിക്കാൻ കൊണ്ടോട്ടി ഗവ. കോളേജ്‌ ടൂറിസം ആൻഡ്‌ ഹോട്ടൽ മാനേജ്‌മെന്റ്‌ വിഭാഗവും കായിക വിഭാഗവും ചേർന്നൊരുക്കിയ ‘കണ്ടംകളി’ മഡ്‌ ഫുട്‌ബോൾ ചാമ്പ്യൻഷിപ്പ്‌ ചെറിയപറമ്പ്‌ ഗ്രാമത്തിന്‌ ഉത്സവമായി.

കോളേജിലെ ആറ് ടീമുകളും അലുംനിയുടെ രണ്ട് ടീമും നാല്‌ പ്രദേശിക ക്ലബ്ബുകളും പങ്കെടുത്തു. യങ് ചലഞ്ചേഴ്‌സ് ക്ലബ് ചെറിയപറമ്പ് ജേതാക്കളായി.

ഇടയ്ക്കിടെ പെയ്‌ത കനത്ത മഴയെ അവഗണിച്ചും കോളേജിലെ നൂറുകണക്കിന്‌ വിദ്യാർഥികളും നാട്ടുകാരും കളികാണാൻ വയലോരത്ത്‌ എത്തി. 
ചാമ്പ്യൻഷിപ്പ്‌ അരീക്കോട്‌ ബ്ലോക്ക്‌ പഞ്ചായത്ത്‌ വൈസ്‌ പ്രസിഡന്റ്‌ കെ സി ഗഫൂർ ഹാജി ഉദ്‌ഘാടനംചെയ്‌തു. കോളേജ്‌ പ്രിൻസിപ്പല്‍ ഡോ. അബ്ദുൾസലാം കണിയൻ അധ്യക്ഷനായി. സന്തോഷ്‌ ട്രോഫി മുൻ താരം  മുഹമ്മദ്‌ ഷെരീഫ്‌, പഞ്ചായത്ത്‌ അംഗം നസീമ, ഡോ. വി അബ്ദുൾ ലത്തീഫ്‌, സാദിഖ് എന്നിവർ സംസാരിച്ചു. മൊയ്‌തീൻകുട്ടി കല്ലറ  സ്വാഗതവും കെ ഐ അബിൻ നന്ദിയും പറഞ്ഞു.