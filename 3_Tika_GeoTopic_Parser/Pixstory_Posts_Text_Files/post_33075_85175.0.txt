Brad Binder spunta dal nulla al termine della prima sessione di prove libere del Gran Premio del Qatar e si prende il migliore tempo della mattinata in 1:54.851, beffando per appena 56 millesimi il giapponese Nakagami (Honda). Terzo tempo per Alex Rins (Suzuki), staccato di 127 millesimi e davanti alle due Honda ufficiali di Pol Espargarò e Marc Marquez. Il migliore degli italiani è stato Franco Morbidelli con la Yamaha, sesto a 4 decimi da Binder. Nella top ten anche Joan Mir, Aleix Espargarò, Alex Marquez e Miguel Oliveira. La notizia a sorpresa è l'assenza delle Ducati dai primi dieci, così come quella di Fabio Quartararo, 11°. Il primo pilota di Borgo Panigale è Jorge Martin, dodicesimo a 8 decimi da Binder, davanti a Jack Miller ed Enea Bastianini. Peggio ancora hanno fatto Johann Zarco (17°) e "Pecco" Bagnaia (18°), caduto proprio mentre cercava di completare il primo time attack con gomma hard.