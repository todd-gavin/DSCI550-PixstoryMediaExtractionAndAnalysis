Rischiavano entrambi di non rimanere in rossonero, invece i riscatti di Messias e Florenzi ormai sono cosa fatta. A parlarne è La Gazzetta dello Sport secondo cui il Milan avrebbe trovato l'accordo sia con la Roma per l'esterno destro, sia con il Crotone neo retrocessa in Serie C.

Per Alessandro Florenzi non ci sarebbe stato nessuno sconto da parte della Roma. La cifra richiesta per il riscatto era di 4,5 milioni di euro ed è quanto il Milan verserà nelle casse della società giallorossa. La duttilità e l'esperienza dell'ex Psg si sono rese fondamentali nella stagione terminata con il tricolore e il Milan ha deciso di non privarsene.

Stesso discorso per Messias. Il giocatore era dato per partente ma anche lui, come Florenzi, ha giocato una stagione da comprimario facendo molto bene e mettendo a segno anche 5 reti alla sua prima stagione milanese. Il suo riscatto è stato fissato a 5,5 milioni di euro.