C’è la Tiara Spencer, indossata da Lady D nel giorno del suo matrimonio con Carlo. Ma c’è anche la spettacolare tiara di diamanti e smeraldi disegnata dal principe Alberto nel 1845 per l'amatissima moglie, la regina Vittoria. Il gioiello in oro e diamanti ha in cima una fila di ben 19 smeraldi cabochon in gradazione di grandezza, il più prezioso dei quali è di 15 carati. 

È un viaggio nella storia tout court e anche nella storia della gioielleria la mostra che Sotheby’s dedica alla regina d’Inghilterra. 

Le splendide tiare riunite per la prima volta in una sala sono una ragione più che sufficiente per andare da Sotheby's, ma i visitatori possono anche ammirare un'altra mostra straordinaria nella sede della casa d'aste. Per festeggiare il Giubileo di Platino la mostra riunisce i ritratti di ognuna delle sette regine d'Inghilterra, quadri importanti in prestito da musei e gallerie. Si parte con Elisabetta I nel momento più glorioso del suo regno, dopo la sconfitta dell'Armada spagnola nel 1588, e si arriva a Elisabetta II, presente in due versioni: nel celebre ritratto pop di Andy Warhol e nella più recente foto/ologramma di Chris Levine.


“Power & Image: Royal & Aristocratic Tiaras”, Sotheby's London, fino al 15 giugno.