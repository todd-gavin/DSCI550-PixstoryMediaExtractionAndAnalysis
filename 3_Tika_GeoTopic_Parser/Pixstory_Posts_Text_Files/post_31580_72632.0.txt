L’ASA, Associazione solidarietà AIDS, nasce nel 1985 come prima associazione di volontariato in Italia a occuparsi di HIV e AIDS.

Riconosciuto il momento di difficoltà causato da notizie confuse sulla trasmissione e sul decorso del virus e della malattia, l’associazione ha avviato la prima esperienza italiana (in particolare lombarda) di gruppi di auto-aiuto fra persone sieropositive e ha intrapreso l’attività di assistenza domiciliare e sociale.

ASA costituisce un riferimento internazionale e nazionale costante. Tra i numerosi premi e onorificenze, l’associazione ha ricevuto la Medaglia del Presidente della Repubblica in occasione della giornata mondiale per la lotta contro L’AIDS nel 2013.

Tutt’oggi ASA svolge una funzione sociale importantissima, proponendo progetti, attività e gruppi di aiuto per persone sieropositive e non.

Ad esempio, recentemente ASA ha introdotto un gruppo psicoterapeutico a sostegno delle persone con dipendenza da chemsex, ovvero la dipendenza da uso di droghe per facilitare il sesso ed aumentarne la durata (fenomeno relativamente recente che sta diventando sempre più comune anche in Italia, ma di cui si sente parlare ancora molto poco). Il gruppo si riunisce una volta a settimana a Milano, la sera, e viene coordinato da uno psicoterapeuta specializzato in problemi di chemsex e da un volontario ASA.

L’associazione organizza anche periodicamente (sempre a Milano) test rapidi capillari dell’HIV e della sifilide, con esito immediato ed eseguiti da medici e operatori totalmente qualificati. I test sono completamente gratuiti! Prendere appuntamento è molto semplice, basta collegarsi al sito ASA www.asamilano30.org/prenotazioni/. Per rimanere aggiornati sulle disponibilità e date per i test consiglio di seguire la pagina instagram asamilano.

Oltre alle attività strettamente connesse all’importantissima prevenzione del virus, l’associazione organizza il ‘bASAr’, mercatino solidale in cui si possono trovare abbigliamento, accessori, oggettistica sia nuovi, che usati o vintage. Il ricavato è destinato al finanziamento e allo sviluppo delle attività e dei progetti dell’associazione.
Il mercatino è a cadenza mensile, con appuntamento ogni secondo sabato del mese dalle 10.00 alle 18.00 presso la sede dell’ASA Onlus in Via Arena 25 a Milano. Save the date!