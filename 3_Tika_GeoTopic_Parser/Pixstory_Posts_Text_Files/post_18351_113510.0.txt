Dalla semplice suggestione si sta passando via via a una trattativa che potrebbe diventare incredibilmente reale. A certe condizioni Icardi potrebbe anche diventare il nuovo attaccante del Monza, club neopromosso che sta tentando di fare un mercato da squadra ambiziosa. Il giocatore ha 29 anni ma sembra già nella fase calante della carriera. I tre anni al Psg non gli hanno fatto bene e lui non ha fatto sicuramente quello che ci si aspettava: il primo anno era riuscito a convincere, il secondo molto bene, mentre il terzo è andata tanto male da essere rilegato quasi sempre in panchina.

Il Monza, dal canto suo, potrebbe rilanciare l'argentino visto che sta costruendo una squadra in grado di andare oltre la semplice salvezza: con gli arrivi di Cragno, Ranocchia, Sensi e soprattutto Pessina, che sarà il nuovo capitano, sembra che manchi solo un attaccante di peso per dare l'inizio ai giochi.

Se Icardi dimostrasse interesse alla trattativa, magari con il consenso di Wanda Nara che potrebbe approfittare del rapporto con Galliani-Berlusconi per tornare in tv, ci sarebbe l'ostacolo più grande: l'ingaggio che a oggi è di 10 milioni di euro all'anno. Troppi per il Monza che dovrebbe trovare la complicità del Psg in modo tale da pagare "solo" 2-3 milioni di euro. Una cosa che sembra fantamercato ma che in realtà potrebbe diventare presto molto reale.