La sconfitta contro Nadal ai quarti di finale del Roland Garros costerà il podio più alto a Djokovic nella classifica dell’Atp. E’ questione di giorni e il serbo non sarà più il numero uno al mondo e, a causa della perdita di tanti punti, rischia di dover faticare molto, moltissimo, per poter pensare di risedersi sul trono. 

Per capirci: Djokovic avrebbe lasciato il posto da numero uno già solo se non fosse arrivato in fondo al torneo francese. La sconfitta ai quarti gli costa 1.440 punti. A questo si aggiungono altri punti per non aver potuto difendere i punti guadagnati la scorsa stagione agli Australian Open e non potrà nemmeno difendere il bottino di Wimbledon questa estate. In totale quindi i punti persi saranno 5.440. 

Chi prenderà il suo posto? Ci sono più opzioni, così come non è certo quando avverrà. I pretendenti sono due: Medvedev che già qualche mese fa per pochi giorni aveva vissuto da primo della classifica Atp, prima di essere nuovamente scavalcato da Djokovic, oppure il tedesco Zverev che ha sconfitto Alcaraz ai quarti del Roland Garros e si appresta a giocare la semifinale contro Nadal. Se dovesse riuscire a vincere il torneo sarebbe lui il primo e, il 13 giugno, la classifica vedrebbe addirittura Djokovic scendere al terzo posto. Se, invece, Zverev dovesse perdere contro Nadal il 13 giugno Medvedev si ritroverebbe al primo posto, Zverev secondo e Djokovic terzo. Ma se a vincere il Roland Garros fosse Nadal, lo spagnolo si ritroverebbe al terzo posto della classifica mondiale e il serbo addirittura quarto.