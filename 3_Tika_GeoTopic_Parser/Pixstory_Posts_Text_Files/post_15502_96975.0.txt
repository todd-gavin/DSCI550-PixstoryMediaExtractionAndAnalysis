Vincono la finale di 1MNEXT, il contest del CONCERTO DEL PRIMO MAGGIO ROMA dedicato agli artisti emergenti, ideato e prodotto da iCompany, società organizzatrice dell’evento promosso da CGIL, CISL e UIL, tre cantautrici: GIORGIENESS, MILLE e MIRA.
GIORGIENESS, di Torino, inizia a farsi largo sulla scena musicale italiana imponendosi con passionalità e vigore, suonando in oltre 300 concerti nei principali club e festival Italiani. Il suo ultimo album è “Mostri”. MILLE è nata nella provincia di Roma e vive a Milano. Debutta nel 2020 con il singolo “Animali” e sta lavorando al suo disco d’esordio. È tra i vincitori di Musicultura 2021 e ha ricevuto il “Premio della Critica Cesanelli” per la canzone “La Radio”. MIRA di Casapulla (Caserta) sin da piccola si dedica alla musica ed ha già partecipato a numerosi concorsi e festival canori.
I 3 vincitori sono stati selezionati durante la finale live a Roma, attraverso il voto della Giuria di Qualità composta da: Massimo Bonelli (direttore artistico del Concerto del Primo Maggio, presidente giuria), Anna Rampinelli (A&R Manager Warner Music Italy), Claudio Cabona (Rockol), Lucia Stacchiotti (iCompany), Barbara Pierro (CGIL), Nicola Di Grigoli (CISL) e Francesco Melis (UIL).