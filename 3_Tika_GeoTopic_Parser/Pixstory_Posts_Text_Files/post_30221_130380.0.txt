Il Napoli continua a impressionare in questo avvio di campionato e dopo il 4-0 casalingo ai danni del Monza l'allenatore Luciano Spalletti non può che complimentarsi con i propri ragazzi: "La squadra ha fatto una buonissima gara, ha comandato il gioco fin da subito. All’inizio non siamo riusciti a sfruttare qualche episodio, avevamo di fronte un avversario tosto. Siamo stati superiori ma non è stata una partita facile. Stroppa sa far giocare bene il Monza, sono felice che abbiamo mantenuto l’equilibrio sulle ripartenze anche quando eravamo avanti 3-0". L'uomo copertina di questa prima fase di campionato è senz'altro il georgiano Khvicha Kvaratskhelia, autore di una doppietta che si aggiunge al gol all'esordio contro il Verona: "È un calciatore con ottime qualità, un grande professionista e un bravo ragazzo. Calcia di destro e di sinistro, ma ancora si deve sciogliere: era ancora tesissimo, sente troppo il nuovo incarico. Sa di dover dare soddisfazioni ad un pubblico esigente, così avverte molto questa responsabilità. Ma spero che trovi quanto prima la giusta tranquillità".