Sedicesima medaglia per l'Italia alle Olimpiadi invernali di Pechino 2022. Federica Brignone ha vinto il bronzo nella combinata femminile dello sci alpino, conquistando il secondo podio dopo l'argento nel gigante.
La gara ha visto la Svizzera completare una doppietta, con Michelle Gisin che ha preceduto di 1,05 secondi Wendy Holdener, mentre Brignone ha terminato a 1,85 secondi.
Ancora una delusione per Mikaela Shiffrin, caduta nello slalom. L'uscita dell'americana ha reso più semplice la vita a Brignone che a fine gara ha commentato: "Sicuramente non c'erano molte atlete oggi, ma le due svizzere hanno sciato benissimo in slalom. Non avevo alcuna possibilità contro di loro. Sono stata fortunata che la Shiffrin sia uscita. Questo è lo sci, questo è lo sport. Ho solo cercato di sciare al meglio senza correre troppi rischi".