A sorpresa Cristiano Ronaldo potrebbe rimanere nel Manchester Uniter anche il prossimo anno senza la Champions League. Quando tutti ormai si chiedevano dove si sarebbe accasato a fine stagione, CR7 ha rilasciato un'intervista alla sezione spagnola del sito dei Red Devils in cui ha parlato del tecnico che siederà sulla panchina dello United da luglio - Erik Ten Hag - e ha parlato da giocatore che darà tutto per tornare a vincere con la maglia dei Diavoli Rossi.

"Siamo tutti felici ed emozionati, sia come tifosi che come giocatori", ha detto Ronaldo, "dobbiamo credere che il prossimo anno potremo vincere titoli. So che Ten Hag è un allenatore esperto e che ha fatto un gran lavoro all'Ajax, ora dobbiamo dargli tempo". 

Dopo l'annata negativa in casa Manchester non sarà subito facile secondo Cristiano Ronaldo: "Come tutti avrà bisogno di tempo. Dobbiamo darglielo e far sì che possa lavorare come meglio crede, se così sarà il Manchester United avrà i successi che tutti vogliamo. L'anno prossimo si può vincere".