Non smettono di grandinare medaglie sugli atleti azzurri agli europei di sport acquatici di Roma 2022, in tutte le discipline. Anche nel quinto giorno di gare si comincia con l'oro nei tuffi raccolto da Elena Bertocchi dal trampolino 1 metro, con la compagna Chiara Pellacani di bronzo. Bronzo anche per la coppia Sarah Jodoin Di Maria-Eduard Timbretti-Glugiu nel sincro dalla piattaforma 10 metri. Dalla piscina arrivano poi altre sette medaglie: gli ori di Nicolò Martinenghi nei 50 rana con record italiano in 26"33 (con l'argento di Simone Cersauolo) e di Margherita Panziera nei 100 dorso in 59"40. Argento per Gregorio Paltrinieri, che nei 1.500 metri di cui è campione olimpico ha provato a strafare ma è stato ripreso dall'ucraino Romanchuk, bronzi per Alberto Razzetti nei 200 farfalla, Sara Franceschi nei 200 misti e per la 4x200 stile libero mista di Di Cola, Ciampi, Mizzau e Cesarano. Il bottino totale degli azzurri a metà del cammino è impressionante: 17 ori, 15 argenti e 12 bronzi, 44 medaglie complessive per un primo posto assoluto nel medagliere ormai già in cassaforte, e con tante altre possibilità di migliorare.