Matteo Berrettini non riesce a vincere il terzo torneo consecutivo dopo Stoccarda e Queen's e dopo la sosta per Covid che lo ha costretto a saltare Wimbledon. Dopo essere arrivato autorevolmente in finale, si è trovato contro uno scoglio come Ruud che non è riuscito a superare. Nel primo set, vinto 6-4, il tennista romano ha fatto tutto bene, così come nel secondo, fino al 6-6 è stato impeccabile nei turni di battuta, ma non è mai riuscito a strappare il servizio a un solidissimo Rudd. Nel tie break, poi, il calo: due errori di pochissimo su servizio lo hanno spedito sotto 4-1 e non è più riuscito a recuperare. Ruud, dal canto suo, non è mai calato, ha atteso che a calare fosse Berrettini e poi ha accelerato nel terzo, strappando due servizi consecutivi e vincendo 6-2 il suo nono torneo in carriera. La rivincita è già fissata, tra una settimana a Kitzbuehel, dove entrambi sono iscritti come teste di serie, n.1 il norvegese e n.2 l'italiano.