In archivio anche il secondo e penultimo giorno di test precampionato in Bahrain. A ottenere il miglior tempo nella sessione “regolare” è stata la Ferrari che, con Carlos Sainz, ha chiuso davanti a tutti con il tempo di 1:33.532 con gomme Soft C4, precedendo, a parità di mescola, il campione del mondo Max Verstappen (1:34.011). Quarto tempo per Lewis Hamilton che, con le gomme più morbide del lotto Pirelli (le Soft C5) ha chiuso il miglior giro in 1:34.064. A ottenere la miglior prestazione è stato però, alla fine, Kevin Magnussen al volante della Haas: il pilota danese ha infatti avuto la possibilità di girare per un’ora extra dopo che il team aveva perso la mattinata di test di giovedì per problemi logistici. Il neo-arrivato ha chiuso con il tempo di 1:33.207, anche lui con gomme Soft C4. Domani ultime 8 ore di prove sulla pista di Sakhir. 

Foto: Instagram haasf1team