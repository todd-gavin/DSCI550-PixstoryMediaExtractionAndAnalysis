La Champions League è ritornata dopo la sosta invernale con i primi match validi per gli ottavi di finale. Due partite diametralmente opposte nel loro sviluppo e nel risultato finale.
Al Parco dei Principi di Parigi è andata in scena la partita più attesa, quella tra i padroni di casa del PSG e il Real Madrid. I francesi hanno trovato in extremis il gol vittoria, segnato da Kylian Mbappé al 94esimo. Il risultato sta stretto ai padroni di casa che hanno dominato il match, ma il portiere Courtois è stato protagonista di una serie di grandi interventi, tra cui un rigore parato a Lionel Messi.
Tutt'altro svolgimento per il match tra Sporting Lisbona e Manchester City, disputato in Portogallo. L'undici di Pep Guardiola ha subito concretizzato il proprio predominio, segnando quattro reti nel primo tempo con Riyad Mahrez, Bernardo Silva (doppietta) e Phil Foden. Discorso qualificazione chiuso in 45', poi nella ripresa è arrivato anche il gol di Raheem Sterling per il definitivo 0-5.