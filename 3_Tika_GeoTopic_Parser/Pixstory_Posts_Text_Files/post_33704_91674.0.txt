Una carriera strepitosa. Poi l’addio e l’inizio di lotte sociali contro il razzismo. Questo e molto altro è Lilian Thuram, difensore francese con un passato in Italia tra Parma e Juventus. Ospite di DAZN, il centrale ha raccontato alcune esperienze vissute da bambino al momento del suo arrivo nella capitale francese all’età di 9 anni, insieme alla famiglia: «Sono diventato nero all’età di 9 anni, perché fino a quando ero in Guadalupe mamma mi chiamava ‘Lico’, un nomignolo al posto di Lilian. Per gli amici ero Lilian e tra di noi non guardavamo il colore della pelle. Quando sono arrivato a Parigi, a scuola alcuni bambini mi hanno chiamato: ‘sporco negro’. Per me è stato uno schock. Quando sono tornato a casa, l’ho detto a mia madre chiedendole il motivo. Mi diede una risposta sbagliata: ‘Guarda che è cosi qui: la gente è razzista. E la cosa non cambierà’. Era un modo per dirmi ‘guarda che il razzismo fa parte della vita. Anche se ti lamenti non puoi far niente’. Per me era una risposta errata: non bisogna dire che il razzismo è normale, ma spiegare la storia. Quando ero giovane la mia mamma mi diceva: ‘Lilian se c’è un problema e arriva la polizia, vai via’. Era un discorso strano per me: perché dovevo andar via? Mia mamma sapeva per esperienza che se c’era qualcosa, anche se io non avevo fatto niente, sarei stato il colpevole. Quando giocavo da piccolo, se spariva qualcosa dagli spogliatoi, era sempre colpa dei neri o degli arabi. E così anche se non avevi fatto niente, scappavi».