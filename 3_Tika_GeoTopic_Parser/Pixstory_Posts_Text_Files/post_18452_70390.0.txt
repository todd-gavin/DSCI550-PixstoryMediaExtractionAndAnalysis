Vittoria per 2-0 e ottavo risultato utile consecutivo. La Juventus batte l'Udinese in casa nell'anticipo della 22esima giornata e con i tre punti guadagnati raggiunge l'Atalanta al quarto posto in classifica. A decidere il match sono stati Paulo Dybala nel primo tempo - che non ha esultato dopo il gol - e Weston Mckenny a dieci minuti dalla fine.

"Ho invitato un amico e non lo trovavo”, ha spiegato Dybala a fine partita parlando della mancata esultanza dopo il gol e dello sguardo in tono quasi di sfida verso la tribuna. E poi sul rinnovo e sulle voci di mercato: “Non lo so, ci sono state tante notizie, sono successe tante cose: preferisco non parlare. Non ho niente da dimostrare a nessuno. La società ha deciso che si parlerà a febbraio-marzo... Non so, devo aspettare... Io resto a disposizione del mister”.

A smentire quanto detto dal numero 10 bianconero ci ha pensato Massimiliano Allegri: "Dybala cercava un amico in tribuna? Ma se non c'era nessuno... Ha simulato, come se la tribuna fosse piena".