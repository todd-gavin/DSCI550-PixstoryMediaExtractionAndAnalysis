Serata ricca di gol nel secondo giorno dedicato ai trentaduesimi di finale di Coppa Italia. Svetta in particolare il 5-1 con cui lo Spezia ha regolato l'ambizioso Como, formazione di Serie B che ha da poco ingaggiato Cesc Fabregas. Tra i padroni di casa in evidenza N'Zola, autore di una doppietta. Nel match tutto tra formazioni di Serie B, impresa del Brescia che vince 4-1 sul campo del Pisa, ribaltando il risultato dopo essere finito in svantaggio. Parte bene il Torino di Ivan Juric che in casa regola il Palermo per 3-0 sbloccandosi nel secondo tempo con Lukic. Infine, risultato a sorpresa a Empoli dove i padroni di casa sono stati eliminati dalla Spal. Toscani in vantaggio all'80esimo ma subito raggiunti, gol decisivo negli istanti finali dei supplementari segnato da Arena.