Il successo sofferto sull'Empoli, 1-0 ottenuto a San Siro, permette al Milan di mantenere la vetta del campionato di serie A senza bisogno di attendere il risultato dell'Inter. I cugini devono però ancora recuperare il match con il Bologna e quindi potenzialmente, se domani vinceranno in casa del Torino, hanno ancora la possibilità di superare i rossoneri.
Stefano Pioli lo sa bene e dopo la partita di oggi si è dimostrato molto cauto: "La classifica è ancora virtuale, l'Inter deve disputare due partite in più rispetto a noi, sarebbe molto più regolare se tutte le squadre avessero giocato le stesse gare. Firmerei per il secondo posto? Non firmo nulla in questo momento, dobbiamo solo dare il meglio".
Non solo l'Inter, per Pioli anche la Juventus - che col successo per 3-1 sul campo della Sampdoria resta a -7 dal Milan - può ancora sognare lo scudetto: "Tengo la Juve ancora dentro la lotta per il titolo, sta facendo una serie incredibile di risultati positivi e mancano ancora nove giornate, quindi c'è ancora spazio per tener dentro tutte le prime cinque in classifica".