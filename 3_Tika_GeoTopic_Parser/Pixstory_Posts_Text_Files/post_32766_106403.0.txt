Nel venerdì di prove libere sul velocissimo circuito stradale di Baku, dove domenica si svolgerà il Gran Premio dell'Azerbaijan, è andata in scena la solita sfida a distanza tra Red Bull e Ferrari. Il più veloce di tutti sulla pista ancora sporca del mattino è stato Sergio Perez, che con la Red Bull ha fermato i cronometri sul 1:45.476, davanti a Leclerc, Verstappen e Sainz, tutti compresi nell'ordine del mezzo secondo. Al pomeriggio, il più rapido delle FP2 è stato invece il ferrarista Charles Leclerc in 1:43.224, davanti a Perez, Verstappen, Alonso (quinto con la Alpine nelle FP1) e Sainz.