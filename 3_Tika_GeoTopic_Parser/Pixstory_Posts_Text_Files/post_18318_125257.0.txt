Il Monza continua a fare acquisti. Oggi ha ufficializzato Andrea Petagna, attaccante che arriva in prestito oneroso a 2,5 milioni dal Napoli, con obbligo di riscatto a fine anno a 10 milioni di euro, che con i bonus potrebbe arrivare a 14 milioni di euro. Petagna era uno dei nomi sul taccuino di Galliani per rinforzare la rosa della neopromossa. L’attaccante potrebbe già esordire nel fine settimana contro il Torino.

Petagna ha vestito la maglia del Napoli nelle ultime due stagioni scendendo in campo 50 volte e segnando 7 gol. Ha anche giocato 13 partite in Europa League. L’attaccante ritrova Galliani e Berlusconi dopo gli anni di settore giovanile nel Milan. Dai rossoneri era partita la girandola di prestiti che lo aveva visto giocare in serie B a Latina, Vicenza e Ascoli, prima di approdare all’Atalanta con cui matura. Alla Spal segna 16 gol in un campionato e alla fine è arrivato il Napoli. Anzi, il Monza.