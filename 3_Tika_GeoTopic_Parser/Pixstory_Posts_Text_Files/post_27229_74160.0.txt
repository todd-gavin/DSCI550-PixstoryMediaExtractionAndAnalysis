Dalla terza collaborazione tra Adidas Original e Prada nasce la collezione Adidas for Prada re-source: una serie di Nft elaborati dal digital artist Zach Lieberman. Un progetto innovativo che oltre a portare i due brand nel metaverso coinvolge anche il pubblico. 
I fan di Prada e Adidas infatti entro il 24 gennaio, potranno registrarsi con un digital asset nel portale dedicato e caricare, tramite un nickname, una foto scattata con un particolare filtro Nft elaborato dallo stesso Lieberman. Il progetto è volto a riunire i partecipanti attraverso la moda, il design e la crittografia per la co-creazione di un’opera d’arte digitale su larga scala ispirata alla collezione fisica adidas for Prada Re-Nylon.
Verranno poi selezionate 3.000 fotografie che saranno trasformate in un unico, grande Nft collage sempre da Lieberman, e gli stessi creator, una volta realizzato il collage per l'Nft, potranno coniare liberamente il proprio contributo fotografico sotto forma di Nft. 
I contributi di tutti i co-creatori saranno presentati come tessere individuali di un’opera d’arte digitale proveniente dalla community e creata da Lieberman.
Il mosaico definitivo di Lieberman sarà coniato come Nft finale del progetto Adidas for Prada re-source e dal 28 al 31 gennaio sarà venduto all’asta sul mercato dell’arte digitale SuperRare come singolo Nft.
La maggior parte del ricavato andrà a Slow factory, un’organizzazione no profit e un istituto che si occupa di soluzioni per comunità inclusive. Il resto, in percentuale, andrà ai vari autori delle fotografie. 
Adidas for Prada re-source by Zach Lieberman sarà esposto anche come installazione di arte digitale su larga scala in selezionati negozi Prada e adidas in tutto il mondo, dando così vita alle interessanti immagini della campagna digitale.