Primo colpo di mercato del Torino. La società granata ha perfezionato l'acquisto a titolo definitivo dal Monaco dell'attaccante della Nazionale Under 21 Pietro Pellegri. Il genovese aveva già disputato con il Torino l'ultima parte della passata stagione con la formula del prestito con diritto di riscatto e l'allenatore Ivan Juric aveva messo la sua conferma tra le priorità del mercato per un attacco che perderà dopo tanti anni il faro Andrea Belotti. Il 21enne aveva collezionato 9 presenze con un gol, realizzando poi due reti con l'Under 21 nei match di qualificazione all'Europeo di categoria disputati a giugno.