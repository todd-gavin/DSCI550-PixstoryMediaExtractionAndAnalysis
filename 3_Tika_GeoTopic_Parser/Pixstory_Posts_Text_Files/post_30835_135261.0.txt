Un pareggio e una vittoria per le milanesi negli anticipi della quarta giornata di Serie A. Al Mapei Stadium di Reggio Emilia, il Milan non è andato oltre lo 0-0 contro il Sassuolo fallendo così l'occasione di andare almeno per qualche ora al comando della classifica. I rossoneri hanno rischiato anche la sconfitta, ma il portiere Maignan ha parato il rigore calciato da Berardi. L'Inter invece ha rispettato il pronostico battendo in casa per 3-1 la Cremonese e rilanciandosi dopo la sconfitta contro la Lazio. I nerazzurri hanno chiuso in fretta la pratica, con due reti nei primi 38 minuti tra cui un gran gol di Barella. Nella ripresa altra bella trasformazione, questa volta da parte di Lautaro Martinez. Al 90° è arrivato il gol della bandiera della Cremonese con David Okeke. La capolista solitaria dopo le prime tre partite del turno è però la Roma che ha sconfitto con un rotondo 3-0 il Monza. Grande protagonista Paulo Dybala, autore della prima doppietta con la maglia dei giallorossi realizzata tra il 18° e il 32°. Nella ripresa, al 61°, il sigillo di Roger Ibanez. Roma che sale a quota 10, mentre l'Inter insegue a 9  e il Milan a 8, in attesa delle altre partite in programma domani e giovedì.