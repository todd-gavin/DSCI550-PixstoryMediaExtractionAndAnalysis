Le qualifiche del Gran Premio d'Ungheria sulla pista dell'Hungaroring regalano sorprese a profusione, con temperature molto più basse di ieri e una costante minaccia di pioggia. La prima è l'eliminazione di Sergio Perez in Q2, con il messicano della Red Bull che scatterà 11°, ma non è andata meglio al suo compagno e leader del mondiale Max Verstappen, che per un problema tecnico al motore non ha potuto fare l'ultimo tentativo in Q3 e domani partirà solamente decimo. La Ferrari sembrava così essere la favorita per la pole, ma all'ultimissimo secondo George Russell (Mercedes) è andato a conquistarsi la prima pole in carriera togliendola a Carlos Sainz, con Charles Leclerc terzo davanti a Lando Norris (McLaren). Terza fila tutta Alpine con Ocon e Alonso, mentre Lewis Hamilton (Mercedes) sarà soltanto settimo, in quarta fila con l'ex compagno Valtteri Bottas (Alfa Romeo). Nona posizione, infine, per Daniel Ricciardo, con la seconda McLaren.