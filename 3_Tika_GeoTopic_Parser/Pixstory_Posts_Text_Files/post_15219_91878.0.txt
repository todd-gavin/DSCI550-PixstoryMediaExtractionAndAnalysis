#MilanoAiutaUcraina
La Fondazione Orchestra Sinfonica e Coro Sinfonico di Milano Giuseppe Verdi mette a disposizione 100 biglietti al prezzo calmierato di 10 € per ogni concerto che si svolgerà da mercoledì 16 marzo a mercoledì 13 aprile: al momento dell’acquisto sarà possibile aggiungere la propria donazione (20, 30 o 50 €) a sostegno della campagna #MilanoAiutaUcraina.

Venerdì 8 e domenica 10 aprile, rispettivamente alle ore 20 e alle ore 16, giungiamo al terzo appuntamento di Stagione contenente le musiche di Silvia Colasanti, compositrice in residenza dell’Orchestra Sinfonica di Milano Giuseppe Verdi.
In programma Cede pietati, dolor –Le anime di Medea, affiancato dal Concerto per violino e orchestra a fiati op.12di Kurt Weill, affidato alla splendida musicalità di Patricia Kopatchinskaja, e dalla Musica per archi, percussione e celesta di Béla Bartók, musica emblematica e senza tempo, usata anche da Stanley Kubrick nella colonna sonora del terrificante Shining, nel 1980. L’Orchestra Sinfonica di Milano Giuseppe Verdi, per l’occasione, è guidata da Maxime Pascal.
Con Cede pietati, dolor si conferma la fascinazione che l’antichità e il mondo della tragedia eserciti sulla compositrice, che si manifesta in questo caso nella decisione di rendere omaggio a un’eroina come Medea, decisione che, si potrebbe dire, è un ottimo pendant rispetto alla composizione eseguita nell’estate 2021 e commissionata dalla Verdi (Dove si disperde, infine spento, il canto della Morte? per soprano e orchestra) dove scelse di utilizzare dei frammenti di testi di Eschilo tratti dalle Coefore che, decontestualizzati dalla vicenda della tragedia, parlano del presente. Medea esprime il suo conflitto interiore. L’orchestra, in questo lavoro sinfonico, riproduce la drammaturgia della ragione che dilania se stessa, la lotta tra tensioni contrarie che prima di risolversi nel furor, si bloccano in una momentanea inibizione del volere: quando Medea oscilla tra la funzione di moglie e quella di madre. La protagonista è indotta, da un lato, a vendicarsi atrocemente del marito infedele colpendolo in ciò che ha di più caro: i figli. D’altro lato, come madre, è portata a salvare le proprie creature.