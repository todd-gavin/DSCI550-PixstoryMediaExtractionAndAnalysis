Milano espugna il campo di Bologna in gara 1 della finale scudetto della Serie A di basket, vincendo per 66-62. La squadra guidata da Ettore Messina ha allungato nel corso del terzo quarto, dopo un primo tempo a punteggio bassissimo chiuso avanti di un solo punto, sul 28-27. Trascinata da Shavon Shields (18 punti) e Gigi Datome (13), l'Olimpia è salita in doppia cifra di vantaggio, amministrando poi fino alla sirena finale, nonostante il tentativo di rimonta della Virtus che aveva portato la Segafredo a -2 sul 57-59. I padroni di casa sono stati tenuti in gioco fino alla fine da Milos Teodosic, autore di 16 punti e 6 rimbalzi, ma hanno pagato una serata disastrosa al tiro, chiusa con un eloquente 5/22 da 3 punti. Prima sconfitta stagionale casalinga in campionato per la Segafredo, mentre Milano inizia nel migliore dei modi la rivincita della Finale 2021. Gara 2 in programma venerdì, sempre a Bologna.