Dal rammarico alla felicità. Sofia Goggia torna a sorridere perché è riuscita a completare la prima prova della discesa a Pechino dove si stanno svolgendo le Olimpiadi invernali. Non importa il tempo - per la cronaca ha fatto registrare il 12esimo a 1"55 dalla prima, la svizzera Priska Nufer - quello che per lei conta è essere riuscita a sciare ad appena due settimane dall'infortunio di Cortina. 

"Sono orgogliosa di essere riuscita a finire questa prova. Non c’era alcuna garanzia che fossi qui, già questo è un successo, non vedo alcun motivo per cui non dovrei essere così felice. Mi è piaciuta la fiducia che avevo al cancelletto", le parole di Sofia Goggia al termine della discesa, "Volevo solo sentirmi bene negli scarponi e dare energia agli sci. E’ stata una bella prova, sono felice per come sento la gamba. Sento solo un po’ di dolore, ogni tanto, da qualche parte. Non posso dire di essere guarita, devo gestirmi. Per me però i Giochi olimpici sono tutto, sono il luogo in cui voglio essere per raggiungere i miei sogni di bambina. Non c’è un posto dove vorrei essere più volentieri, a prescindere da come sto".