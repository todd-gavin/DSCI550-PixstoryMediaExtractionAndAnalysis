L’Arcivescovo di Milano, monsignor Mario Delpini, ha inaugurato a Vimercate (MB) i nuovi centri di erogazione di aiuti alimentari
attivi nel decanato. Li gestiscono più di 40 volontari; all’approvvigionamento
di alimenti contribuisce anche una rete di “Famiglie solidali”. I suoi scaffali occupano una superficie di 120 metri quadri più 200 di magazzino; opera grazie a 1 banco-cassa, 2 armadi frigo e 2 congelatori a pozzetto; servirà contemporaneamente (tramite altrettante tessere, valide 6 mesi e rinnovabili per ulteriori 6) fino a 200 famiglie o persone delle 29 parrocchie del decanato. Il 14° Emporio della Solidarietà della diocesi ambrosiana è stato inaugurato a Vimercate (MB) nel primo pomeriggio di oggi, sabato 19 marzo, alla presenza dell’arcivescovo di Milano, monsignor Mario Delpini. Il nuovo minimarket per l’erogazione di aiuti alimentari solidali funziona all’interno del Centro caritativo “Santo Stefano” di via Mazzini 35. E non sarà l’unica risorsa nuova per combattere la povertà alimentare: due Botteghe della Solidarietà cominciano infatti da oggi a operare a Lesmo e Carnate, aperte a soggetti in difficoltà economica delle rispettive parrocchie. Il decanato brianzolo – grazie ai 18 volontari dell’Emporio e ai 25 volontari operanti nelle due Botteghe, nonché al supporto di una rete di “famiglie solidali”, che raccoglieranno beni alimentari con costanza e li doneranno ogni settimana all’Emporio – compie dunque un decisivo passo avanti sul fronte della lotta alla povertà alimentare.