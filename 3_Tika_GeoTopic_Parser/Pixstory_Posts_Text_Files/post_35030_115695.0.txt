“Avete visto tutti l'accoglienza delle persone, questo per me è più che un sogno". Pogba si presenta così in sala stampa nel giorno del suo ritorno ufficiale in bianconero. E' felice di essere di nuovo alla Juventus, è la squadra che lo ha lanciato e che ha creduto in lui quando era ancora giovane e sconosciuto. Dopo gli anni di Manchester il centrocampista francese ha voglia di tornare a vincere così come la sua Juventus: "Dobbiamo crescere rispetto agli ultimi due anni, soprattutto a livello europeo. Abbiamo tutti il sogno di vincere la Champions, non credo sia un obiettivo ma di certo è un nostro sogno. Il primo obiettivo è vincere lo Scudetto dopo gli zero titoli dello scorso anno. La fame di vincere qui c'è, poi se ci sarà di vincere la coppa a livello europeo sarà un sogno per tutti".

Arriva a Torino con la stessa voglia di vincere e con una cosa in più rispetto ad anni fa, una famiglia: "Sono un Pogba che vuole vincere, a me non piace perdere e anche la Juventus è così. Ora sono un uomo e sono un papà, dopo gli allenamenti ci si riposa e si gioca coi bambini. Ma poi sono sempre lo stesso: medesimi obiettivi, solo che ora torno con una famiglia. Poi è lo stesso Pogba, con lo stesso numero e la stessa fame di vittorie".

Uno dei problemi a Manchester è stato il continuo spostamento di posizione che non ha giovato né a lui né alla squadra. Alla Juventus dove giocherà? "Qua si gioca più in tre a centrocampo, a sinistra o a destra. Lì mi sento a mio agio. Posso giocare anche davanti alla difesa. Ma sarò contento solo scendendo in campo e iniziando a giocare".

Con Pogba in bianconero è arrivato anche Di Maria. Il francese ha parlato anche di questo: "Sappiamo tutti che Angel è un giocatore di classe mondiale. Aiuterà la squadra, ha esperienza e ha vinto tanto. Già dai primi giorni si vede che è un campione, abbiamo tutti bisogno di questo. Ha fame, vuol far bene e vuole vincere, siamo tutti sullo stesso piano".