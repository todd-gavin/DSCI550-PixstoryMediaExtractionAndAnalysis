Fino a qualche giorno fa in pochi sapevano chi fosse Wilfried Gnonto. Dopo l’esordio con la nazionale maggiore contro la Germania, condita da un’ottima prestazione e un assist per il gol azzurro, non solo i media ne hanno ampiamente parlato, ma ci sono già diverse squadre interessate a riportarlo in Italia dalla Svizzera.

Due sono le pretendenti principali all’attaccante ex giovanili dell’Inter. La prima è il Monza, squadra di proprietà di Berlusconi che avrebbe i soldi - circa 8 milioni di euro - per poterlo acquistare. L’altra è il Sassuolo, società che negli ultimi anni ha dimostrato più volte di essere un trampolino di lancio per tantissimi giocatori. Per il classe 2003, il cui contratto è in scadenza nel 2023, ci sono però anche Verona, Torino, Roma e Fiorentina, anche se potrebbero aspettare la fine del calciomercato per fare un’offerta.

Realisticamente si potrebbe dover però aspettare ancora molto prima di vedere una trattativa. La società in cui gioca Gnonto, lo Zurigo, ad agosto giocherà i preliminari di Champions League avendo vinto il campionato svizzero, quindi è plausibile che voglia aspettare di vedere se potrà giocare o meno la competizione continentale più importante.