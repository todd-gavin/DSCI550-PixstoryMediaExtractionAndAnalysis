Il turnover infrasettimanale e le insidie nell’affrontare un avversario di una serie inferiore e super motivato hanno messo in seria difficoltà la Roma di José Mourinho. Nel match valido per gli ottavi di finale di Coppa Italia, di scena ieri sera allo Stadio Olimpico, i capitolini sono infatti andati in svantaggio contro il Lecce di Marco Baroni a causa del gol dell’ex romanista (e romano di nascita) Arturo Calabresi. Una doccia fredda, che ha anche indispettito il pubblico, intento a rumoreggiare chiedendo ai propri beniamini di cambiare marcia. Cambio di marcia che è però prontamente arrivato al 40° con il pareggio di Kumbulla. Poi, nella ripresa, la Roma è passata in vantaggio con Tammy Abraham (al 54°) potendo anche giocare l’ultima mezz’ora in 11 contro 10 per effetto dell’espulsione di Gargiulo. Sul finale, spazio anche per Shomurodov, che ha segnato il tris all’81°. I giallorossi se la vedranno adesso contro l’Inter nei quarti di finale, il prossimo 9 febbraio. Gli altri match saranno Atalanta-Fiorentina, Milan-Lazio e Juventus-Sassuolo.