A spostare nel Quadrilatero i propri headquarters milanesi è Kering, che all’interno di Palazzo Pertusati potrà contare su uno spazio di circa 7mila metri quadrati, suddivisi su sette livelli.

Kering si assicura dunque non solo una posizione centrale in uno dei quartieri più iconici di Milano, ma anche uno spazio all’interno di un «luogo esperienziale all’insegna della contaminazione tra fashion, business e lifestyle», come lo definisce Hines, dove prioritarie sono «l’attenzione rivolta all’architettura e a innovative soluzioni di progettualità, contraddistinte dall’adozione dei più elevati standard di sostenibilità ambientale ed efficienza energetica».

L’intero immobile di via della Spiga 26, in cui Hines ha investito in joint venture con uno dei principali fondi pensione olandesi nel 2019, attraverso un fondo immobiliare gestito da Savills Investment Management Sgr, è stato oggetto di un profondo intervento di ristrutturazione, che si concluderà entro la primavera del 2022 (quando l’immobile mira anche a ottenere la certificazione internazionale Leed Gold), sulla base di un progetto curato da Scandurra Studio Architettura e Sce Project, orientato alla valorizzazione dell’asset in termini di sviluppo di spazi interni e ottimizzazione delle destinazioni d’uso, sia lato uffici sia lato retail.

L’edificio si estende su oltre 13mila metri quadrati, sviluppati su diversi piani con uso misto e una corte interna di 180 metri quadrati. Oltre agli spazi direzionali oggi locati, il progetto prevede una superficie retail high-street di 3mila metri quadrati su tre livelli, già parzialmente dedicata alle nuove boutique di Moschino e Sergio Rossi.