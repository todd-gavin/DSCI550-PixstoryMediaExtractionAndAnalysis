L'allenatore della Juventus, Massimiliano Allegri, è intervenuto da remoto al Festival dei Giovani a Gaeta. Ha parlato dei social network, ammettendo che secondo lui distraggono i calciatori: "I social network? Sono un'ulteriore fonte di condizionamento per i giocatori, a volte è utile tirarsi fuori da queste situazioni. Io quando torno nella mia Livorno è perché ho bisogno di tornare nel mondo reale". Social che rendono "campioni" anche giovani giocatori dopo poche partite: "Da qualche anno a questa parte in Italia c'è la tendenza a considerare campioni dei ragazzi dopo 2-3 partite, ma così si bruciano le tappe. A 20 anni un calciatore non può avere la maturità di un 28enne".

La vittoria più bella della sua carriera? "Le vittorie sono tutte belle, non saprei scegliere: mi ricordo il primo campionato di C a Sassuolo o il primo scudetto in Serie A. Le sconfitte invece sono tutte brutte, alcune di più perché ti rimane il dubbio che avresti potuto fare qualcosa meglio".