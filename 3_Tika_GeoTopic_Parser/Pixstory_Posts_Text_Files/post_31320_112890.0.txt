Il teatro greco era all’aperto e le rappresentazioni avvenivano in piena luce, davanti a un pubblico vasto e composito (che certamente non favoriva la concentrazione di chi stava in scena). Altre differenze rispetto al teatro contemporaneo riguardano i modi di recitazione: ogni dramma era affidato a tre soli attori, che interpretavano ciascuno diversi personaggi (grazie all’uso di maschere differenziate); inoltre sia glia attori che i coreuti erano esclusivamente uomini ed interpretavano anche le parti femminili. Il teatro greco era molto più convenzionale del nostro, nel senso che presumeva da parte del pubblico la completa accettazione di norme poco realistiche; anche la scenografia era rudimentale e la semplice parola degli attori doveva bastare per evocare ambienti, paesaggi e situazioni. A tutto ciò si deve aggiungere il fatto che nell’antica Grecia le rappresentazioni facevano parte del programma di feste religiose (in onore di Dioniso, il dio del teatro) e avevano quindi carattere rituale; inoltre, l’organizzazione degli spettacoli era pubblica e la performance diventava un rito collettivo, in cui era coinvolta l’intera comunità cittadina.
Presso il Teatro di Dioniso di Atene vennero rappresentati quasi tutti i drammi greci a noi pervenuti.

fonte: alla fonte delle muse