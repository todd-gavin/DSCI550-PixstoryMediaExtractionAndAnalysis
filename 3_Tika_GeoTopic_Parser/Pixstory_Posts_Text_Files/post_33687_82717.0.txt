Buona la prima per Davide Nicola, che all’esordio da allenatore della Salernitana ferma il Milan col risultato di 2-2. Intervistato ai microfoni di Sky Sport, ha analizzato così la partita:
“Ci sono molte cose che mi sono piaciute. Sapevamo di non poter essere perfetti. Stasera affrontavamo una grande squadra, non era facile prenderci la responsabilità di pressare alti. Mi è piaciuta la proposizione di gioco, le continue sovrapposizioni, applicare un paio di principi. Sappiamo che c’è molto da fare, ma il lavoro non ci preoccupa. È un piacere, di sicuro se faremo qualcosa di grande lo faremo per questo pubblico: da fuori si vedeva un entusiasmo incredibile, da dentro è travolgente. Se non abbiamo questo atteggiamento da parte di tutti diventa difficile fare qualcosa di straordinario. Se un campione di questo livello, come Ribery, riesce a metter in campo una prestazione del genere… Gli ho detto che a me non interessava quanto duravano, ma per che per quel tempo dovevano fare la differenza. Lui è trascinante per qualità e personalità. Il fatto stesso che sia qui dimostra che voglio crederci. Da questo punto di vista ho accettato la Salernitana perché secondo me ci sono persone affermate che hanno idee e valori. Il piacere di essere venuto a lavorare con questo presidente, l’orgoglio di poter lavorare con questo direttore che può insegnarmi molto. E poi la voglia di fare qualcosa di diverso, con una mentalità che è più consona alla mia, di non dovermi adattare. Io credo che la classifica sia chiara, che questa squadra possa avere un solo modo per sentirsi viva e capace. Cioè giocare in maniera aggressiva, con un modulo che a me piace e in altre circostanze non ho potuto utilizzare”.

Crediti foto: profilo twitter Davide Nicola