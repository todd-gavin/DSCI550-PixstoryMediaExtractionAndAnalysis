Il venerdì di prove libere del Gran Premio di Gran Bretagna si chiude con il miglior tempo di Carlos Sainz con la Ferrari. Dopo la prima inconcludente sessione svolta su pista bagnata, che ha visto primeggiare l'Alfa Romeo di Valtteri Bottas davanti alla Mercedes di Hamilton e alle Ferrari di Sainz e Leclerc, al pomeriggio lo spagnolo del team di Maranello si è messo dentro tutti con l'ottimo tempo di 1:28.942, precedendo di poco meno di due decimi i padroni di casa Hamilton (Mercedes) e Norris (McLaren). Quarto un Max Verstappen apparso un po' in difficoltà, poi Leclerc e Alonso. I ferraristi, che hanno dato l'idea di non sfruttare al massimo il potenziale della macchina soprattutto nelle FP2, sono apparsi anche tra i più in forma sul passo gara.