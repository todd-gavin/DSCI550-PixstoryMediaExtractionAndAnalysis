Zlatan Ibrahimovic ha firmato il rinnovo di contratto con il Milan e resterà un giocatore rossonero per un'altra stagione, fino al 30 giugno 2023. Ora è ufficiale, Ibra continuerà almeno ancora un anno, nonostante l'operazione di fine maggio che lo terrà lontano dai campi per 7-8 mesi.

L'ingaggio dell'attaccante svedese sarà nettamente diverso dai 7 milioni percepiti fino a oggi. Prenderà uno stipendio base di un milione di euro e mezzo circa, più bonus legati a presenze, gol e obiettivi di squadra.

La firma è arrivata in una villa sul lago di Garda. Oltre a Ibrahimovic erano presenti anche Maldini e Massara. Con il nuovo rinnovo, il terzo consecutivo, il Milan è la squadra in cui Ibra ha giocato di più con 5 anni e mezzo.