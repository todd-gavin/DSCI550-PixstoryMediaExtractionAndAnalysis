Dopo la paura, è il momento per gli accertamenti. Sonny Colbrelli si è accasciato a terra ieri al termine della prima tappa – per la cronaca chiusa al secondo posto alle spalle di Michael Matthews – del giro di Catalogna, venendo poi elitrasportato all’ospedale di Girona. Il forte ciclista lombardo, vincitore dell’ultima edizione della Parigi-Roubaix, è adesso ancora ricoverato nel nosocomio catalano per ulteriori accertamenti. A rivelarlo è una nota del team Bahrain-Victorious dove milita il 31enne, che ha parlato di un episodio di aritmia cardiaca instabile che ha richiesto l’uso del defibrillatore. Le cause sono ancora da accertare, ma la squadra ha comunque fatto sapere che Sonny sta bene, non ha valori cardiaci fuori dalla norma ed è rimasto in contatto con parenti e amici. 

Foto: Instagram teambahrainvictorious