Un’Italia coraggiosa, in partita per tutto il match con la Francia favorita per la vittoria finale nel Torneo (la stessa che ha battuto gli All Blacks a novembre), perde con molto più onore di quanto il risultato finale di 37-10 non lasci intravvedere. Il XV di Crowley paga infatti carissime alcune ingenuità sia difensive che in attacco, ma regala a se stessa e a tutti gli appassionati italiani un’ottima performance, costringendo i Bleus a un primo tempo di sofferenza, sbloccato solo  dalla prima meta di uno straripante  Vilière nei minuti di recupero, mentre nel secondo, solo nel finale il gap si allarga con le due marcature ravvicinate che consentono ai Galletti di centrare il bonus offensivo ed uno score più rotondo.  Da registrare la meta dell'esordiente Tommaso Meconciello per il provvisorio 7-3 di un'Italia che è stata avanti anche 10-8 grazie a un calcio di Garbisi, prima di chiudere sotto 18-10 il primo tempo è di concedere quattro mete alla Francia nella ripresa. Il prossimo appuntamento per gli azzurri è sabato prossimo allo stadio olimpico di Roma contro l'Inghilterra, sconfitta ieri nel match d'esordio del Sei Nazioni per 20-17 dalla Scozia a Edimburgo.