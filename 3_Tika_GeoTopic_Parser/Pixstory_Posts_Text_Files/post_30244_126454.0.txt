Inizia alla grande il campionato del Torino, uscito vincitore dalla trasferta sul campo dell'ambizioso Monza con il punteggio di 2-1. L'allenatore Ivan Juric si è congratulato con la sua squadra: “Devo fare i complimenti ai ragazzi perché è stata una settimana difficile. Penso la vittoria sia strameritata, sono molto soddisfatto. C'è tanto da lavorare, soprattutto nella fase difensiva, ma sono soddisfatto. I ragazzi si sono impegnati e sono stati attenti al massimo”. Nello spogliatoio tiene banco il caso di Sasa Lukic, capitano designato dei granata che a sorpresa ha chiesto la cessione: “Bisogna capire perché un ragazzo, che è un pezzo di pane, dopo 6 anni qui faccia un gesto del genere. Mi chiedo come si possa permettere di arrivare ad una situazione del genere e un gesto di questo tipo. È una cosa grave. Adesso devono vedere cosa è meglio per la società. Io non posso entrare nel merito della vicenda. È una questione tra il calciatore e il club” le parole a riguardo di Juric.