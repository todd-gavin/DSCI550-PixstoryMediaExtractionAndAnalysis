A distanza di 16 anni, 10 mesi e 12 giorni, il Real Betis è tornato a vincere la Copa del Rey dopo aver battuto il Valencia ai calci di rigori. Di quella squadra che trionfò nel 2005 è rimasto soltanto Joaquín: a 40 anni e 276 giorni, l’esterno andaluso è diventato il giocatore più anziano a giocare nella finale della coppa spagnola. 

Inoltre, l’ex Fiorentina è diventato il giocatore con il margine di tempo più elevato tra il primo e l’ultimo titolo conquistato con un club spagnolo: 6160 giorni, che gli hanno permesso di battere il primato appartenente a Paco Gento (5915 giorni). Non è finita qua: Joaquín, a segno nella decisiva lotteria dei calci di rigore, è diventato anche il primo calciatore a vincere due trofei con il Betis in più di 110 anni di storia del club. 

Il penalty decisivo è stato realizzato da Juan Miranda, che ha di fatto chiuso un cerchio. Nel 2005, il calciatore del Betis aveva appena 5 anni ed era presente alla finale di Madrid, in cui il l’allora 23enne Joaquín giocò 120’, per tifare il club andaluso. Quasi 17 anni dopo, è stato lui a trasformare il rigore decisivo e a permettere al suo capitano di alzare al cielo la coppa. 

A novembre 2021 Joaquín aveva annunciato che questa sarebbe stata la sua ultima stagione prima di ritirarsi, ma al termine della partita ha fatto capire che potrebbe cambiare idea: «È di gran lunga il giorno più importante della mia vita. Come faccio a smettere proprio ora che stiamo iniziando a vincere?». Semplici parole di circostanza o veramente il classe ’81 sta pensando di continuare per un’altra stagione? Quel che è certo che è l’andaluso ha scritto un’altra pagina di storia, sia a livello personale che del suo amato Betis.