La tennista numero uno al mondo, a 2 mesi dalla vittoria negli Australian Open, annuncia il ritiro. Una decisione che arriva senza preavviso per un'atleta ancora giovanissima e al comando del ranking WTA. L'australiana ha affermato di voler inseguire altri sogni, dopo aver "dato tutto" nella sua brevissima e vincente carriera e di non avere più motivazioni per gareggiare. La Barty è stata per ben 119 settimane la numero 1 del mondo e ha vinto tre tornei dello slam (Roland Garros e Wimbledon oltre al suo Australian Open) per un totale di 15 titoli WTA complessivi, compreso la WTA Tour Final nel 2019. A questo si aggiungono 12 titoli di doppio tra cui quello degli US Open del 2018.