Mohamed Fares aveva iniziato ottimamente il campionato con una doppietta al Cagliari con la maglia del Genoa. Poi un infortunio muscolare e uno stop di due mesi e qualche giorno fa, dopo altre belle prestazioni, è arrivata la firma per il trasferimento al Toro. "Il Torino Football Club è lieto di annunciare di aver acquisito dalla Società Sportiva Lazio, a titolo temporaneo con opzione per il trasferimento definitivo, il diritto alle prestazioni sportive del calciatore Mohamed Fares". Questo il comunicato dei granata solo 5 giorni fa.

Oggi un nuovo comunicato ha infranto la speranza di aver coperto la fascia sinistra: "Il Torino Football Club comunica che il calciatore Mohamed Fares durante la seduta di allenamento ha subito un trauma distorsivo a livello del ginocchio destro. Gli esami strumentali eseguiti hanno evidenziato la lesione del legamento crociato anteriore e l’interessamento del menisco mediale. Il calciatore eseguirà a breve la consulenza ortopedica chirurgica. A Mohamed l’affettuoso abbraccio di tutto il Torino Football Club, con l’augurio di rivederlo al più presto protagonista in campo". Tradotto, il giocatore molto probabilmente salterà tutta la stagione senza esordire con la maglia del Torino. Difficile a questo punto che venga riscattato.