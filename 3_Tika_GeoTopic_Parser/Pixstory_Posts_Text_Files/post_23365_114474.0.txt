E se Caterina d’Aragona avesse lanciato segnali criptici attraverso incisioni su gioielli? Ne è convinta una ricercatrice inglese che si definisce detective di libri e che come Dan Brown con i suoi romanzi, curiosa tra la storia per scovare nuove tracce da seguire. Ne racconta la vicenda il New York Times. 
Vanessa Braganza ha messo il naso in uno dei tesori del British Museum di Londra, una collezione di schizzi per gioielli, commissionata durante il regno di Enrico VIII all'artista Hans Holbein. 
Alcuni dei disegni sono cifre, o simboli in codice, che intrecciano le iniziali di Henry e delle  numerose amanti. Molti di questi disegni restano un mistero, non sono mai stati decodificati. La ricercatrice ne nota uno particolarmente strano, un groviglio di lettere fitto e perciò affascinante. Nel giro di un pomeriggio, con una serie di tentativi annotati sul taccuino - lei stessa dice una sorta di wordle - crede di aver trovato la soluzione: HENRICVS REX - Enrico il Re - e KATHERINE - la sua prima moglie, Caterina d'Aragona.

Enrico non aveva alcun motivo per commissionare quel ciondolo, secondo la Braganza. Caterina invece poteva essere fortemente motivata. Morta nel 1536, per cause naturali, non smise mai di proclamarsi unica moglie e unica regina al fianco di Enrico, anche dopo essere stata ripudiata dal marito che sposò Anna Bolena. Braganza vede il ciondolo - che secondo lei, posto su un piccolo anello in alto, doveva essere indossato in pubblico - come un atto di "rivelazione segreta di corteggiamento". Una sorta di provocazione per l’epoca, che darebbe nuovo spessore al carattere di Caterina. 
Il disegno potrebbe risalire al 1532 circa, proprio quando Enrico voleva ripudiare Caterina che non era riuscita a dargli l’erede maschio. Sposò segretamente Anna nel gennaio 1533 e cinque mesi dopo il suo matrimonio con Caterina fu annullato dall'arcivescovo di Canterbury.
Non si sa se il ciondolo sia mai stato realizzato. Molti gioielli del periodo furono fusi, il metallo e le gemme riutilizzati.In ogni caso Enrico è famoso per aver cercato di cancellare ogni traccia delle sue ex mogli.