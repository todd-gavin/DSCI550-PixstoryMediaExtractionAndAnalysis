Per giorni non s'è parlato quasi d'altro. L'errore dell'arbitro Marco Serra in Milan-Spezia, fallo fischiato a favore del Milan senza dare la regola del vantaggio in un'azione che nemmeno un secondo dopo si era trasformata in gol di Messias, è tornato al centro dei discorsi calcistici dopo che lo stesso fischietto ne ha parlato in un'intervista rilasciata a Sky. Il rammarico è ancora forte in Serra ma c'è anche tanta consapevolezza che l'errore può portare a un miglioramento.

"Rebic è partito con l'idea di strangolarmi, e poi ha capito da uomo di campo che anche lui nella carriera ha sbagliato un gol a porta vuota. È quello che è capitato a me", ha raccontato l'arbitro Serra, "Credo che tutti, dal più giovane al più vecchio, avrebbero avuto la stessa reazione. Al ritorno nello spogliatoio è passato qualche giocatore del Milan, affranto quanto lo ero io. Calabria da capitano mi ha detto parole di conforto, Florenzi, che era affranto come me, mi ha abbracciato, poi passano Theo Hernandez e Brahim Diaz e anche loro mi hanno detto di tirarmi su e reagire perché si sbaglia tutti. E poi è arrivato Ibrahimovic, la sostanza del suo discorso era: 'ora dimostra di essere forte e reagisci'. Adesso non vedo l'ora di tornare ad arbitrare".

Un errore grave, il più grave che può capitare di fare a un arbitro: "E' stato un un errore mio, il Var non può far nulla. Ed è il peggiore errore che può accadere ad un arbitro. Nella mia testa c'è un errore di priorità. mi concentro su Rebic e Bastoni e penso 'se lo tocca è fallo'. Sta tirando, non può non fare fallo. Mi perdo lo scenario completo, non vedo Messias che sta per tirare in porta. Ricordo di aver pensato 'speriamo che non la butti dentro', mentre quando Gyasi ha fatto gol al 96' all'auricolare ho esclamato 'non ci credo!'". Tornerà ad arbitrare nella massima serie, il lavoro duro fatto fino a oggi non sarà cancellato da un errore, seppur molto grave.