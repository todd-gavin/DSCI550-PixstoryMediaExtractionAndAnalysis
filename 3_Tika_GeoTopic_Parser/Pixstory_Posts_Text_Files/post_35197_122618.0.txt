"Empoli Football Club comunica di aver raggiunto l’accordo con l’Atalanta B.C. per l’acquisizione a titolo temporaneo del diritto alle prestazioni sportive del calciatore Nicolò Cambiaghi.
Nicolò Cambiaghi è un attaccante italiano nato a Monza il 28 dicembre 2000. Cresciuto nel settore giovanile dell’Atalanta, compie tutto il percorso nel vivaio nerazzurro, conquistando due campionati Primavera e una Supercoppa Primavera. Nel 2020 il passaggio in prestito alla Reggiana, in Serie B, dove Cambiaghi totalizza 18 presenze in campionato. Nella stagione successiva, sempre in prestito, l’attaccante approda al Pordenone, nuovamente in Serie B. Cambiaghi colleziona 36 presenze più una in Coppa Italia, con 7 gol e 5 assist. Il 29 marzo scorso il calciatore ha esordito con la Nazionale Under 21, nella sfida di qualificazione agli Europei contro la Bosnia Erzegovina. Nicolò Cambiaghi conta 4 presenze e una rete con la Under 21". Con questo comunicato ufficiale la società toscana dà il benvenuto al baby campioncino di proprietà dell’Atalanta.