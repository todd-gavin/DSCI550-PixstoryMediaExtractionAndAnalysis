L’esperienza artistica, riconosciuta o celata nei piccoli centri, le testimonianze archeologiche, i frammenti di paesaggio naturale e compromesso dall’uso industriale del suolo, le architetture storiche o non autoriali, le forme letterarie o espressive di ogni tipo: tutto questo può creare un serbatoio di energia culturale entropica. Una Infosfera, ovvero un compendio di informazioni disponibili a una decostruzione e ricomposizione, intellettuale e artistica sinestetica. Il museo, per sua natura, custodisce e alimenta la memoria. La memoria stratificata, così come la memoria del presente. Così, al suo interno, questi materiali possono costituire elementi utili per la predisposizione di nuovi racconti del territorio. Si vuole immaginare una nuova accezione topologica della dimensione esterna del museo, una punteggiata diffusa, una rete dilatata i cui nodi sono costituiti da luoghi o centralità culturali (evidenti o meno riconosciuti) ritenute significative. Da questi punti possono assumere quelle sollecitazioni e inferenze con cui intraprendere una nuova lettura trasversale. Un layer sovrastrutturale con cui rappresentare una certa immagine, profonda, autentica e non convenzionale, del paesaggio culturale sardo che sarà oggetto di un workshop su invito per giovani artisti, fotografi e architetti, uniti da un progetto comune e coordinati da uno staff di docenti selezionati grazie a una convenzione fra MAN, Università degli Studi di Palermo, Polo Territoriale Universitario di Agrigento e Università degli Studi di Cagliari.