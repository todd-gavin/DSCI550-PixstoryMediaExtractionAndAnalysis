A quasi 38 anni, Vincenzo Nibali ha scelto la tappa del Giro d'Italia che si è conclusa nella sua Messina per annunciare il ritiro dall'agonismo al termine di questa stagione. Il vincitore di due Giri, un Tour de France e una Vuelta, ai microfoni della Rai ha confessato: "Proprio nella terra dove sono nato e ho iniziato a pedalare volevo annunciare che questo sarà il mio ultimo Giro. Ho raccolto davvero tantissimo nella mia carriera, ho cercato di fare il meglio fino ad ora. Sono emozionato, qui è iniziata la mia storia, con le prime corse in Sicilia, che poi ho lasciato a 15 anni. Ho dato tantissimo al ciclismo e forse è arrivato il momento di poter restituire un po' quello che ho sottratto alla famiglia, agli amici, a tutto quello che ho sacrificato per le due ruote". Nella sua carriera, oltre alle vittorie nei tre Grandi Giri, Nibali vanta anche due giri della Lombardia e una Milano-Sanremo, risultati che lo rendono uno dei pochi ciclisti in grado di ottenere successi sia nelle corse di tre settimane sia nelle Classiche di un giorno.