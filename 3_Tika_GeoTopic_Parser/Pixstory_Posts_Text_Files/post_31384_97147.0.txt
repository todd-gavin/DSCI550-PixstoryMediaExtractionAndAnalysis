in occasione della Settimana Europea sulle Vaccinazioni 2022, che si concluderà sabato 30 Aprile, la Società Italiana d'Igiene (SItI) ha presentato il documento "10 azioni per affrontare l'esitazione vaccinale in Italia". Redatto da alcuni Gruppi di Lavoro della SItI il documento elenca dieci azioni strategiche con l'obiettivo di tracciare la "roadmap" e definire l'impegno della Società Italiana d'Igiene nel contrastare il preoccupante fenomeno dell'esitazione vaccinale in Italia. In risposta alla pandemia da Covid_19, in Italia, sono state organizzate attività vaccinali in grado di consentire la somministrazione di oltre 130 milioni di dosi di vaccino pandemico. Si stima, inoltre, che le attività vaccinali abbiano evitato oltre 500mila ospedalizzazioni e circa 150mila decessi. Ciononostante il fenomeno dell’infodemia e delle molteplici problematiche comunicative connesse alle vaccinazioni rende probabile un’esacerbazione del fenomeno dell’esitazione vaccinale, non solo in relazione ai vaccini Covid_19, ma anche nei confronti delle vaccinazioni del calendario vaccinale nazionale. “Il decalogo – afferma il Dr. Antonio Ferro, Presidente della Società Italiana d’Igiene - si muove attorno ad alcuni principi generali, in primis la necessità di misurare il fenomeno dell’esitazione. In Italia manca un sistema di sorveglianza dei determinanti di esitazione e poter indagare in maniera più puntuale il fenomeno dell’esitazione potrebbe certamente aiutare a definirne le criticità. In secondo luogo la centralità della formazione diffusa, interdisciplinare, intersettoriale, non solo incentrata sull’esitazione, ma anche su comunicazione, infodemiologia, coinvolgimento della popolazione. In terzo luogo riconoscere ed attuare, a tutti i livelli, ciò che funziona nel contrastare l’esitazione vaccinale. Infine l’importanza della collaborazione tra società scientifiche e gruppi di ricerca per facilitare l’emergere di un impegno congiunto, condiviso e sinergico nel contrasto del preoccupante fenomeno della ‘vaccine hesitancy’”.