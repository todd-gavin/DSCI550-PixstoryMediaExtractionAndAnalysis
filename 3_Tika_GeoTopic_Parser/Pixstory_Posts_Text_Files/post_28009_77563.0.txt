L’epilogo positivo della stagione 2021 di Formula 1 potrebbe aver dato alla Honda l’impulso necessario a una svolta. Dopo aver deciso di lasciare il Mondiale al termine del campionato poi vinto da Max Verstappen, il motorista giapponese potrebbe restare in prima persona il fornitore di power unit alla scuderia del giovane iridato olandese. Una scelta dettata dal fatto che i motori saranno sviluppati ancora una volta prima dell’inizio della stagione 2022, per poi essere congelati fino al 2026, con un evidente risparmio in termini di costi. A prospettare quest’ipotesi è stato proprio il dirigente Red Bull, Helmut Marko, recentemente intervistato dal magazine austriaco Autorevue: in questo modo, il team di Milton Keynes avrebbe ancora più tempo per restare alla finestra e preparare un futuro da motorista tout-court, oppure un eventuale accordo per il 2026 con il gruppo Volkswagen in procinto di annunciare il suo approdo nella massima serie automobilistica.