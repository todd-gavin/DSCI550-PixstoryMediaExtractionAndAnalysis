Gli Stati Uniti hanno sconfitto l'Honduras 3-0 in un match valido per le qualificazioni ai Mondiali di calcio in programma in Qatar a fine anno.
Un risultato importante per la nazionale stelle e strisce, ma che verrà ricordato soprattutto per le condizioni climatiche in cui si è giocato. Come sede della partita è stato scelto l'Allianz Field di Saint Paul, in Minnesota. Una zona degli Stati Uniti in cui la temperatura media è molto bassa in questo periodo dell'anno e ancora di più in periodi come questi in cui tutta l'America del Nord è attraversata da correnti polari. Il match si è disputato con una temperatura di -16 gradi e alcuni esperti hanno calcolato che sul campo quella percepita fosse addirittura di -25 gradi.
Condizioni ancora più proibitive per i giocatori dell'Honduras, abituati a ben altre temperature, tanto che due di loro hanno dovuto essere sostituiti già nell'intervallo per problemi di ipotermia.
Inevitabili le polemiche per la scelta della sede di gioco, ma il ct americano Gregg Berhalter ha respinto le accuse: "Non credo sia stata messa a repentaglio la salute degli honduregni, abbiamo fornito loro sottomaglia pesanti e copricapo. Cosa dovremmo dire noi quando ci fanno giocare in posti dove ci sono quasi 40 gradi, un'umidità asfissiante e ai miei calciatori vengono i crampi?".
Gli Stati Uniti torneranno in campo a marzo per giocarsi con Messico, Panama e Costa Rica la qualificazione al mondiale 2022.