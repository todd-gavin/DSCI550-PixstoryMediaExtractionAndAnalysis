Se pensate che le ultime giornate della nostra Serie B siano pazze, allora siamo pronti a farvi cambiare idea. Catapultiamoci in Sierra Leone, un piccolo paese africano che affaccia sull’Oceano Atlantico. È qui che si è consumato il fattaccio di cui vogliamo parlarvi.

Seconda divisione sierraleonese, ci si gioca l’accesso al massimo campionato. Sono due le partite che catturano la nostra attenzione e quella degli inquirenti – capirete a breve perché. Da una parte si affrontano Gulf FC e Koquima Lebanon, dall’altra Kahunla Rangers e Lumbebu United. Cosa c’è di strano, direte voi? Tutto, perché i due match sono terminati rispettivamente 91-1 e 95-0. Una situazione surreale, da videogioco… e non siamo neppure sicuri che risultati del genere siano replicabili controller alla mano.

Le due partite sono state annullate dalla Federazione, che è intervenuta a gamba tesa, dicendosi disgustata dall’accaduto. Fino al 45’, i match stavano andando avanti regolarmente. Lo spartiacque è segnato dall’intervallo, quando il sospetto delle combine si è fatto sempre più concreto. Tant’è che il direttore di gara di Gulf FC-Koquima Lebanon ha deciso di non proseguire nell’arbitraggio, lasciando la direzione nelle mani di uno dei suoi due assistenti. 

Ma c’è un motivo per il quale ci si è spinti a tanto. I Kahunla Rangers e il Gulf FC si erano presentati all’ultima giornata della divisione orientale del campionato Super 10 da seconde in classifica a pari merito. Il miglior posizionamento, decisivo per l’accesso agli spareggi finali, sarebbe stato stabilito – in caso di punteggio uguale all’ultima giornata – dalla differenza reti. Ecco scoperto l’inghippo. 

La commissione anticorruzione della Sierra Leone è stata avvisata. I responsabili rischiano grosso.