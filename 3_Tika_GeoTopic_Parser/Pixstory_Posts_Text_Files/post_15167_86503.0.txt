Domenica 13 marzo alle ore 17 CINETECA MILANO MIC è lieta di ospitare la grande artista e icona pop M¥SS KETA, che sarà "guida d'eccezione per un giorno" alla scoperta della mostra NELLA MANO DI KING KONG, un omaggio al maestro degli effetti visivi Carlo Rambaldi e a una delle sue più celebri creazioni.

Organizzata da Cineteca Milano in collaborazione con Fondazione Culturale Carlo Rambaldi e inaugurata a fine ottobre 2021, la mostra intende celebrare la memoria del maestro, uno dei più grandi talenti del cinema italiano nel mondo. Per la prima volta i materiali della collezione privata di Rambaldi, tra cui acquarelli e bozzetti originali del processo creativo dell'artista, ma anche oggetti e diapositive, sono raccolti in un percorso davvero unico. Pezzo forte della mostra è la mano gigante di King Kong (dalle dimensioni di 6x2 mt), capolavoro insuperato di effetti speciali.

A corollario della mostra, per coinvolgere un pubblico trasversale e intergenerazionale rendendolo partecipe di un’esperienza attiva nella suggestiva location del Museo Interattivo del Cinema, alcuni personaggi d’eccezione vestiranno i panni di “guida per un giorno”: ognuno di loro accompagnerà il pubblico in una visita atipica alla scoperta degli straordinari materiali preparatori realizzati da Rambaldi e potrà raccontare ai visitatori il suo King Kong e la sua passione per il cinema.