Un’estate ricca di appuntamenti live per l’Orchestra Sinfonica di Sanremo, che insieme al Comune di Sanremo porta nella città dei fiori la rassegna musicale “Sanremo Summer Symphony 2022”.
Una manifestazione, frutto di una visione d’insieme collaborativa tra la Fondazione Orchestra Sinfonica di Sanremo, gli operatori della musica, del turismo e le istituzioni, in cui si alterneranno artisti di fama nazionale e internazionale di musica classica, jazz, pop e rock, che si esibiranno nella splendida cornice dell'Auditorium Alfano, un teatro all'aperto con vista mare, e al Teatro Ariston di Sanremo, simbolo per eccellenza della cultura musicale leggera italiana.
Il 21 luglio alle 21.30, infatti, la cantante, ballerina, attrice, autrice e carismatica interprete UTE LEMPER si esibirà con un concerto creato appositamente per l’Orchestra Sinfonica di Sanremo e presentato in prima assoluta al pubblico (direttore: Maestro Giancarlo De Lorenzo). L’artista porterà sul palco brani estratti dal suo repertorio, per un viaggio musicale che racconta in note Berlino, New York e Parigi.
Il 18 agosto, invece, sempre al Teatro Ariston alle 21.30 ci sarà FABRIZIO BOSSO, considerato uno dei migliori trombettisti della scena internazionale, con “A New Tale”, un concerto per tromba e orchestra sinfonica composto e diretto da Paolo Silvestri.
I biglietti sono disponibili in prevendita da oggi, mercoledì 18 maggio, alla biglietteria del Teatro Ariston di Sanremo (Via Matteotti, 212) tutti i giorni dalle 17 alle 21 (il sabato dalle 10 alle 13 e dalle 17 alle 21) e online.