Prende il via il palinsesto di Radio Deejay all’Aquafan di Riccione con le dirette dal parco acquatico più famoso d’Europa. 

Il primo in diretta, già da oggi (15 Luglio) è il direttore Linus arrivato in Romagna due giorni fa: dalle 9.30 alle 12.00 ha condotto il suo programma Deejay Chiama Estate dagli Aquafan Studios. Linus tornerà a trasmettere da Riccione giovedì 28 e venerdì 29 luglio. 

“Sono tornato finalmente _ dichiara Linus _ erano due anni che non venivo a fare la radio da qui. Sono in onda da Riccione, espediente per raggiungere la famiglia senza suicidarmi col traffico del venerdì. Lo stesso motivo per cui nell’estate del 1993 mi sono inventato di fare la radio dall’Aquafan. Fino ad allora avevamo fatto ‘soltanto’ la tv”.   

Il primo a partire con le dirette dalla Piscina Onde sarà Rudy Zerbi (10.00-13.00, dal lunedì al sabato), per poi lasciare spazio (dalle 14 alle 17, sempre dal lunedì al sabato) ad Andrea Marchesi e Michele Mainardi. Subito dopo, è il turno di Gianluca Gazzoli, in onda fino alle 20 (dal lunedì al venerdì).  

Con tutti loro arriverà sulla collina di Riccione, una ricca squadra di tecnici, responsabili di produzione, fonici e responsabili di redazione. Un mese pieno di dirette, ma anche ospiti e sorprese.  

“Sigilliamo anche per la stagione 2022 la collaborazione con Linus e la grande squadra di Radio Deejay – commenta Patrizia Leardini, direttrice dei parchi Costa – Una collaborazione che va avanti da oltre 33 anni tra dirette, ospiti, eventi. Insieme agli amici di Radio Deejay e al calendario eventi che abbiamo annunciato pochi giorni fa, vogliamo offrire al grande pubblico, un’estate ricca di energia”.