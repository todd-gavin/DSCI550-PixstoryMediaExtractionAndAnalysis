I tennisti russi e bielorussi dovranno rinunciare all'erba dei tornei britannici. La decisione era nell'aria ed è stata ufficializzata oggi dagli organizzatori di Wimbledon: a seguito dell'invasione militare, le richieste di partecipazione da parte di atleti di queste nazionalità verranno rifiutate. Una decisione che ovviamente colpisce in maniera particolare Daniil Medvedev, già fermo per tutta la stagione sulla terra rossa per via di un'operazione alla schiena, e Andrey Rublev, i due tennisti russi più forti. Entrambi nelle scorse settimane avevano postato sui social messaggi a favore della pace e contro la guerra, ma ciò non è bastato. Anche a livello femminile il torneo perderà nomi importanti come quelli di Aryna Sabalenka, Victoria Azarenka e Anastasia Pavlyuchenkova. Ian Hewitt, Chairman dell'All England Club, ha spiegato che la decisione potrebbe cambiare nel caso in cui la situazione in Ucraina cambiasse radicalmente da qui a giugno.