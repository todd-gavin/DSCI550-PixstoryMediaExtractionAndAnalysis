Cambiano le condizioni, la griglia di partenza e, apparentemente, i valori in campo. Ma, stavolta, non cambia il risultato finale: Mitch Evans ha infatti concesso il bis nel secondo ePrix di Roma 2022, vincendo con merito analogamente a quanto già fatto ieri. Una gara, la quinta della stagione 8 della Formula E, ricca di incidenti, colpi di scena e avvicendamenti in vetta, che però ha visto imporsi ancora una volta il neozelandese di casa Jaguar, bravo ad aspettare il finale per giocarsi l’ultimo Attack Mode, per poi andarsi a prendere la leadership e mantenerla fin sotto la bandiera a scacchi. Per Evans, primo pilota quest’anno a imporsi due volte, si tratta della terza affermazione sulla pista dell’Eur. Alle spalle della Jaguar numero 9, troviamo la DS Techeetah di Jean-Eric Vergne che, dopo la pole position conquistata in mattinata, non è riuscito a respingere gli assalti di Evans ma può comunque sorridere per essere il nuovo leader del Mondiale. Chiude il podio la Envision Racing di Robin Frijns, secondo in classifica generale.

Foto: Instagram jaguarracing