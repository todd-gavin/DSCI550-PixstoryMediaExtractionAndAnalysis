Notizia shock in Germania. Sebastien Haller, neo acquisto del Borussia Dortmund, dovrà fermarsi per un tumore ai testicoli. Dopo l'allenamento di lunedì in Svizzera dove i gialloneri si trovano in ritiro, il giocatore si è sentito male ed è stato sottoposto ad alcuni esami che hanno evidenziato la massa. 

"Questa notizia di oggi è stata uno shock per Sebastien Haller e per tutti noi", ha scritto in un comunicato il Borussia Dortmund, "L'intera famiglia BVB augura a Sebastien una completa guarigione, con la speranza di poterlo riabbracciare presto. Faremo tutto il possibile per assicurarci che riceva il miglior trattamento possibile".

Nei prossimi giorni saranno fatti ulteriori accertamenti per Haller. L'attaccante è arrivato quest'anno a Dortmund per 35 milioni di euro (39 con i bonus) dall'Ajax risultando così il secondo acquisto più caro della storia del club dopo Ousmane Dembélé. Haller ha sottoscritto un contratto quadriennale con il Borussia.