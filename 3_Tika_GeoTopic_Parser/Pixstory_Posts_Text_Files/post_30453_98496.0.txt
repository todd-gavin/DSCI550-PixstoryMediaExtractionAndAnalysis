Miami Heat - Philadelphia 76ers 119-103
Miami si porta sul 2-0 con una vittoria piuttosto netta su una Philadelphia che accusa troppo l'assenza di Joel Embiid. Per gli Heat è ancora una volta l'intero collettivo ad essere protagonista, tanto da non far rimpiangere la prolungata assenza di Kyle Lowry. Il match prende una piega a favore dei padroni di casa poco dopo metà del secondo quarto, con il primo vantaggio consistente raggiunto sul 52-38. Philadelphia non affonda ma non riesce mai a chiudere il gap, arrivando al massimo poco sotto la doppia cifra di distacco. Tra i padroni di casa in evidenza in particolare Bam Adebayo con 23 punti e 9 rimbalzi e Jimmy Butler con 22 punti e 12 assist. Tra gli ospiti Tyrese Maxey ne segna 34, mentre James Harden migliora rispetto a gara 1 con 20 punti e 9 assist. Disastroso Danny Green con 1/10 dal campo.

Phoenix Suns - Dallas Mavericks 129-109
Secondo successo nella serie per Phoenix che nel secondo tempo travolge Dallas, dopo che gli ospiti avevano chiuso sopra di 2 punti dopo i primi 24 minuti. Determinante in particolare l'inizio di quarto periodo di Chris Paul, autore di 15 punti in appena 4 minuti. I Mavs non sembrano aver trovato ancora il modo di limitare l'attacco dei Suns, i quali hanno realizzato il nuovo record di franchigia tirando col 64,5% dal campo. Accanto a Paul (28+6+8 per lui), per Phoenix ha brillato anche la stella di Devin Booker, autore di 30 punti. Dallas trascinata ancora da Luka Doncic, autore di 24 punti nel primo tempo e 35 alla fine.