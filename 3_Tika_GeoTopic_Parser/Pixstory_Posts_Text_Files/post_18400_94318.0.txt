Dieci anni dopo quel Juventus-Atalanta, sua ultima partita giocata con la maglia bianconera, Alessandro Del Piero fa il suo ritorno a "casa", allo Stadium che lo aveva salutato per decine di minuti durante l'ultima parte del match. Gli applausi e i cori ieri, nella partita contro il Bologna, sembravano non essersi mai fermati, sembravano che questi dieci anni non fossero mai passati. "Un capitano, c'è solo un capitano", hanno intonato i tifosi presenti allo stadio per il ritorno (per la seconda volta in realtà, la prima per una partita con la Nazionale cantanti) di colui che ha indossato la maglia numero 10 per quasi vent'anni vincendo tutto quello che si poteva vincere. 
 
Ma cosa ci faceva Del Piero a Torino? In realtà gravitava in città già da qualche giorno con un centinaio di persone, i ragazzi e i genitori della Juventus Academy di Los Angeles, città in cui Del Piero oggi abita. Il clou del viaggio in Italia era rappresentato proprio dalla visione della partita contro il Bologna con i biglietti acquistati per la tribuna Sivori, quella da cui si è affacciato Del Piero salutando il "suo" pubblico, esattamente come era successo dieci anni fa. “Eccomi qui. Felice di tornare a casa”, ha scritto Alex sui social.