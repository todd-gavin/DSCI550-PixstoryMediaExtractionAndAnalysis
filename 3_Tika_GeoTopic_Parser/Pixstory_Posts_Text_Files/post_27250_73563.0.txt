Avete presente quando sfogliata l’ultima pagina rimane una specie di senso di incompiutezza? E’ una nostalgia per chi abbiamo imparato a conoscere e che improvvisamente ci lascia. 
Chi ha vissuto ore intense in compagnia di un libro non abbandona semplici personaggi, ma compagni. Persone che conosciamo fin nell’anima e a cui abbiamo consegnato anche noi un po’ della nostra anima e che continueranno ad esistere anche dopo aver letto la parola ‘fine’. Saranno come amici partiti per un lungo viaggio, compagni di vita ai quali si è costretti a dire addio, ma a cui continueremo a guardare con affetto. Così é successo anche a me dopo aver chiuso il libro di Laura Imai Messina.
Non vi voglio raccontare la trama, mi limito solo a riportarvi qui parte della quarta di copertina per non togliere sorpresa e stupore se anche voi lo leggerete.
“Non sempre nascere con un dono è un vantaggio, di certo è una responsabilità. Mio è una giovane donna dallo sguardo speciale: i suoi occhi sono capaci di cogliere ogni minima sfumatura e dare un nome a tutte le tonalità, soprattutto quelle invisibili. Aoi possiede la sensibilità rara di capire a prima vista chi ha di fronte: la sua agenzia organizza cerimonie funebri, e lui – allo stesso modo di un mago – sa sempre come accompagnare i vivi e i morti nel giorno piú buio. Quando i loro destini s'incrociano in una mattina qualsiasi, Mio e Aoi si specchiano l'una nell'altro come due colori complementari. 
Sarebbe tutto perfetto, se non fosse che il loro incontro non è stato casuale: ancora non lo sanno, ma le loro esistenze stanno per entrare in collisione. 
Il Giappone, luogo di tutte le contraddizioni, è l'alambicco ideale di questo incantesimo. Cosí per le strade di Tōkyō, città da sempre scagliata verso il futuro, si celebrano ogni giorno le antiche pratiche di una cultura millenaria, i rituali dei matrimoni e dei funerali, le cerimonie del passaggio. Le vite nascoste dei colori ci fa conoscere la forza dell'amore tra due figure indimenticabili e opposte. Due personaggi unici, legati a doppio filo da un nodo di meraviglia che aspetta soltanto di manifestarsi.”