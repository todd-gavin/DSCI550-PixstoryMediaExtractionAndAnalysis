Il Team Honda Repsol ha comunicato ufficialmente la notizia che era nell'aria da qualche giorno, ossia il rientro alle competizioni (l'ennesimo, di questi tempi), di Marc Marquez. Il campionissimo spagnolo, dopo essere caduto tre volte in poche ore a Mandalika, aveva patito nuovi sintomi di diplopia, che l'hanno costretto a saltare, oltre all'appuntamento indonesiano, anche quello successivo in Argentina. Ma i miglioramenti degli ultimi giorni hanno portato i medici a dare l'okay a Marquez per il rientro, che avverrà al COTA di Austin questo weekend. Per verificare la capacità di tornare in sella, Marc si era sottoposto nel weekend a un test privato in pista con la Honda CBR600 stradale, che ha dato, evidentemente, esito positivo.