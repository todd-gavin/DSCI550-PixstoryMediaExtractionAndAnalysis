Secondo i dati resi noti oggi dall'Istat, il fatturato dell'industria a gennaio sale del 2,3% sul mese precedente e del 16,9% su base annua.

"Dato inaspettatamente positivo, ma falsato dall'effetto caro bollette di luce e gas e dagli extra-profitti milionari delle industrie energetiche che gonfiano il fatturato complessivo con un +49,6% su gennaio 2021, una ragione in più per andare a tassarle" afferma Massimiliano Dona, presidente dell'Unione Nazionale Consumatori.

"Anche per i settori di attività economica, il record spetta alle attività estrattive con un +124,1% su base annua, dovuto alle maggiori estrazioni di gas, mentre al secondo posto si colloca la voce coke e prodotti petroliferi con +52,2%. Il problema è che per tutte le altre imprese i maggiori costi di luce e gas sono diventati proibitivi e questo, purtroppo, avrà a breve pesanti conseguenze: prima o poi i nodi vengono al pettine" conclude Dona.