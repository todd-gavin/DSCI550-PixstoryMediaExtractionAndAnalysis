Carlos Alcaraz ha i piedi ben saldi a terra ma punta in alto quando si tratta di fissare nuovi obiettivi. E che abbia solo 19 anni non gli interessa molto. Dopo l'incredibile vittoria del torneo di Madrid, dove ha eliminato di fila Nadal, Djokovic e Zverev, lo spagnolo si prende una pausa - nella fattispecie rinunciando al torneo di Roma - per rifiatare e puntare al Roland Garros, un torneo che potrebbe essere alla sua portata vista anche la difficoltà di molti tennisti in alto nella classifica Atp in questi primi mesi del 2022.

Alcaraz invece sembra non avere molti punti deboli: nel 2022 ha già battuto 8 Top10 in dieci incontri e da gennaio ha vinto 4 titoli: due Masters 1000 e due 500, passando da numero 32 al mondo al sesto posto. E se vogliamo aggiungere ancora un dato, su nove finali disputate dal 2020 a oggi le ha vinte tutte. In più gioca un tennis completo, ha dritto, rovescio, varia palle corte a quelle lunghe ed è rapidissimo oltre che potentissimo.

Ora di fronte a lui c'è la scalata di Parigi, quel Roland Garros che il suo connazionale Nadal ha vinto 13 volte. E' tra i favoriti se non il favorito, nonostante ci siano ancora gli Internazionali d'Italia (che lui come detto non disputerà). Dovesse incontrare Djokovic sarà un nuovo incredibile confronto, ma diverso da quello di Madrid perché il serbo è in crescita e giocando altre partite troverà sempre di più la forma.