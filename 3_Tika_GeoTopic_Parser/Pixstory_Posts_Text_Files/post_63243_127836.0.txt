ആർത്തിരമ്പുന്ന ഓർമ്മകൾക്കൊപ്പം

ഒടുവിൽ ഇത്തിരിബാക്കിവച്ച അസ്ഥി തരികളും സാഗരത്തോട് ചേരണ്ട നേരമായി വർക്കല തീരത്തേക്കുള്ള യാത്രയിൽ  ഞങ്ങൾ   മാത്രമായിരുന്നു. ഞങ്ങളുടെ ഉള്ളിലെ ആർത്തലയ്ക്കുന്ന സങ്കടങ്ങൾക്കൊപ്പം കറുത്തിരുണ്ട മഴക്കാറും കൂട്ടുണ്ടായിരുന്നു. യാത്രയിൽ ഒന്നും മിണ്ടാനാകാതെ ഞങ്ങൾ മൗനത്തിൻ്റെ കുപ്പായമണിഞ്ഞിരുന്നു.
അവൻ്റെ കൈയ്യിൽ പട്ടിൽ മൂടിക്കെട്ടിയിരുന്നത് വെറും അസ്ഥി കഷ്ണങ്ങളായിരുന്നില്ല മറിച്ച് അവൻ്റെ അപ്പൂപ്പൻ്റെ സ്നേഹം നിറഞ്ഞ ഓർമ്മകളുടെ നിറകുടമായിരുന്നു. അപ്പൂപ്പൻ അവൻ്റെ ജീവൻ്റെ ഒരംശം തന്നെയായിരുന്നു.

ഞങ്ങൾ വർക്കലയിലെത്തുമ്പോൾ കടലും മാനവും ഞങ്ങളുടെ മനംപോലെ ആർത്തലയ്ക്കുകയായിരുന്നു. പട്ടിൽ പൊതിഞ്ഞ ആ മൺകുടം കടലിലേക്ക് ഒഴുക്കിവിടുമ്പോൾ അവൻ്റെ കണ്ണുനീരിനെ മഴക്കാർ ഒപ്പിയെടുത്തിരുന്നു. ആ കുടം കൂറ്റൻ തിരമാലകൾക്കൊപ്പം പോയിട്ട് മൂന്ന് തവണയും അവൻ്റെ കാലിൻ തുമ്പിൽ തിരികെ വന്ന് തൊട്ടു യുരുമ്മിയത് എന്തിനാകും. അപ്പൂപ്പന് നമ്മളെ വിട്ടു പോകാനാകില്ലെന്ന് പറഞ്ഞ് കടൽത്തീരത്ത് തറഞ്ഞു നിന്ന അമ്മൂമ്മയെ കൂട്ടിക്കൊണ്ട് വന്ന നിന്നെ ഞങ്ങൾ എന്ത് വിളിക്കും?

 അപ്പുപ്പൻ എന്ന കടലിൻ്റെ സ്നേഹത്തിരകളായി ആ പൊട്ടിച്ചിരിയും ഉറക്കെയുള്ള വർത്തമാനങ്ങളും എന്നും നിറഞ്ഞ് നിൽക്കട്ടെ.