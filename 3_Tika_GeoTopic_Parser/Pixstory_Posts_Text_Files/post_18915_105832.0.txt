Nadal non ha avuto nemmeno il tempo di festeggiare il suo 14esimo trionfo al Roland Garros che si è dovuto occupare del suo piede malconcio, ormai una costante dentro e fuori dal rettangolo di gioco. Da Parigi è volato a Barcellona dal suo medico di fiducia, il dottor Ángel Ruiz-Cotorro, per iniziare un nuovo trattamento, fatto di iniezioni con radiofrequenza pulsata nei due nervi del piede, a cui sarà sottoposto per risolvere il problema allo scafoide.

Al suo arrivo in clinica, e anche all'uscita, lo hanno aspettato diversi suoi fans che si sono preoccupati vedendolo in stampelle. Nadal poco tempo fa aveva detto che fino a quando riuscirà a resistere continuerà a giocare ma, prima o poi non ce la farà più. In tanti hanno temuto, e temono ancora, che quel "poi" potrebbe arrivare presto. Intanto è praticamente certo che dovrà saltare il torneo di Wimbledon.