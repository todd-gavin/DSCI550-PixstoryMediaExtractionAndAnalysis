Aristide, Aviel e Alex Nseke sono tre fratelli di 14, 12 e 9 anni acquistati dal Bayern Monaco per rinforzare il proprio settore giovanile.

Tre giovani di belle speranze, tutti provenienti dal Mainz. In realtà, l’iniziale intenzione dei bavaresi era quella di riuscire ad arrivare ad Aristide, il maggiore, come confermato dallo stesso responsabile dell’FC Bayern Campus, Jochen Sauer: 

«I nostri scout si sono messi in contatto con la famiglia per parlare del fratello maggiore, ma la risposta dei genitori è stata molto chiara: ‘O tutti, o nessuno’».

E quindi la dirigenza per non lasciarsi sfuggire una possibile futura promessa del calcio tedesco, ha deciso di far trasferire a Monaco l’intera famiglia, garantendo, inoltre, anche un lavoro al padre.

E fin qui tutto bene. Ma allora dov’è la polemica? Secondo alcune voci che stanno circolando in Germania, il vero talento, però, sembra essere Alex, il più piccolo.

Questa cosa non è passata inosservata a più di qualche tifoso: «Moralmente è una vergogna. Lasciate crescere i bambini in pace», questo il grido dei supporter venuti a conoscenza della notizia.

Secondo una parte della tifoseria, rimasta alquanto scandalizzata, il Bayern, assicurando un lavoro ai genitori, avrebbe legittimato il traffico di bambini e di minorenni, il tutto solamente per assicurarsi possibili future stelle del calcio internazionale.

In Germania spingono per regolamentare e limitare gli affari che riguardano i minori.