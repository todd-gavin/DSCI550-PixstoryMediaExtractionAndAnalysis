José Mourinho ha riportato una squadra italiana al successo in una coppa europea, 12 anni dopo la Champions League vinta nel 2010 con l'Inter. La vittoria della Conference League con la Roma ha ovviamente reso orgoglioso il portoghese, il quale sottolinea come la sua squadra abbia saputo abbinare un buon cammino in campionato al trionfo in coppa: “Era difficile, ma era una competizione alla quale noi puntavamo. In campionato potevamo avere qualche punto in più, però abbiamo messo tanto su questa competizione senza perdere di vista l’obiettivo fondamentale, che era la qualificazione alla prossima Europa League”. Il bilancio della sua prima stagione sulla panchina dei giallorossi è dunque positivo e Mourinho tranquillizza i tifosi circa il suo futuro: “Adesso io rimango, non c’è dubbio. Anche se arriva qualche voce, anche se arriva qualcosa, io non voglio qualcosa, io voglio rimanere a Roma. Bisogna capire cosa i nostri proprietari - gente onestissima, gente fantastica - vogliono fare la prossima stagione, perché questa storia è fatta, però possiamo dare seguito a un progetto molto bello, fatto di gente sana, gente onesta, gente seria. Dobbiamo solo capire per definire una direzione per la prossima stagione”.