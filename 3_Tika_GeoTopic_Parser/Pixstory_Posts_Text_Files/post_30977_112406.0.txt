Clamorosa indiscrezione dall'Inghilterra: Cristiano Ronaldo avrebbe chiesto al Manchester United di essere ceduto. Secondo quanto riporta il Times, l'attaccante portoghese vorrebbe lasciare i Red Devils per continuare a giocare in Champions League. La squadra britannica è reduce da uno dei peggiori campionati della sua storia recente, concluso al sesto posto a 35 punti dai cugini del City vincitori della Premier League, e nella prossima stagione giocherà in Europa League, manifestazione a cui Ronaldo non ha mai partecipato. Sempre secondo la testata britannica, l'ex juventino sente di avere davanti ancora 3-4 anni ad alto livello da trascorrere possibilmente in squadre che hanno possibilità di vincere trofei. All'opposto, il Manchester United sta per iniziare un processo di ricostruzione sotto la guida tecnica del nuovo allenatore Erik ten Hag, una prospettiva che mal si sposa con le intenzioni di Ronaldo. Il ritorno nella squadra britannica si interromperebbe così dopo appena un anno, ma una fonte interna al team ha ribadito: "Cristiano non è in vendita. Vogliamo, e ci aspettiamo, che sia con noi nella prossima stagione".