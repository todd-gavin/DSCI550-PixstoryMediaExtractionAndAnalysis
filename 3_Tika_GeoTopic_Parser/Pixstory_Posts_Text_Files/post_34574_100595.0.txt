Si fa sempre più fitto il calendario di Marcell Jacobs da qui in avanti. A Savona tra qualche giorno lo si potrà riammirare nei 100 metri, la sua specialità, quella che lo ha reso l’uomo più veloce del mondo grazie alla medaglia d’oro di Tokyo. E proprio grazie a quella vittoria sarà l’atleta più atteso ai Bislett Games di Oslo il 16 giugno. 

E’ una tradizione ormai, da quando Bolt per la prima volta aveva stabilito il record della pista con 9.79. Era il 2012. Da allora i Bislett Games ospitano il campione olimpico in carica dei 100. Per lui sarà una bella sfida visto che all’evento ci saranno anche il sudafricano Akani Simbine, quarto a Tokyo, e il ghanese Benjamin Azamati, già 9.90 quest’anno.

Lo storico meeting norvegese si svolgerà una settimana dopo il Golden Gala Pietro Mennea dove l’azzurro delle Fiamme Oro sfreccerà davanti al pubblico di casa dello stadio Olimpico.