Negli scorsi giorni ha iniziato a diffondersi la notizia di una certa pressione intorno a Gap affinché il brand americano interrompa la sua collaborazione con Kanye West, protagonista pochi giorni fa di un ban temporaneo da Instagram dopo un post in cui attaccava Trevor Noah, l’host del “The Daily Show” che proprio durante il suo programma aveva espresso preoccupazione sul triangolo tra Kanye, Kim Kardashian e Pete Davidson, attaccando il rapper per il modo in cui aveva trattato l’ex moglie a colpi di post Instagram al limite della follia. Secondo David Swartz, equity analyst presso Morningstar, esiste un rischio concreto che il comportamento di West possa avere un impatto negativo sull’immagine di Gap, portando l’azienda alla decisione di interrompere i suoi rapporti con il rapper.