Domenica 22 maggio. Il Manchester City vince in rimonta 3-2 contro l’Aston Villa e si laurea Campione d’Inghilterra.

Al fischio finale, l’Etihad Stadium è una bolgia con i tifosi che entrano in campo per festeggiare il successo.

Tra i supporter, c’è anche Ollie Gordon, un tifoso dei Citizens di 10 anni che soffre di autismo: «Ollie ha iniziato a correre. È autistico e non è consapevole dei pericoli. Va spesso allo stadio col padre, soprattutto di recente - ha spiegato Lauren, la mamma del piccolo tifoso - Stavo guardando la partita in tv e ho visto mio marito correre in campo, ma non Ollie.

Ero in preda al panico. Ho cercato di mettermi in contatto con suo padre, ma niente. Quando i tifosi del City hanno aggredito Olsen, lui era lì vicino e si è spaventato.

Poi per fortuna Cancelo gli si è avvicinato, lo ha abbracciato e portato lontano dalle altre persone. È stato tutto molto veloce. La gente spingeva, spingeva. 

Mio figlio era terrorizzato. A casa, poi ci ha detto: ‘Ho rischiato di morire’. Sarebbe potuta andare in maniera molto diversa: Cancelo avrebbe potuto correre in giro urlando e festeggiando con i compagni, ma invece si è fermato e si è preso cura di un ragazzino di 10 anni, riportandolo dal padre.

Non abbiamo avuto modo di ringraziarlo, ma deve sapere quanto gli siamo grati per ciò che ha fatto. 

Andiamo sempre dai giornali per lamentarci di tutto, mai per evidenziare qualcosa di buono. Dobbiamo riconoscere azioni come questa: grazie João».