L’UNICEF Italia e la Fondazione ANP E.T.S. (Associazione nazionale dirigenti pubblici e alte professionalità della scuola) hanno sottoscritto un Protocollo di Intesa della durata di due anni per promuovere nelle scuole attività e iniziative di sensibilizzazione sui diritti dell’infanzia e dell’adolescenza attraverso il coinvolgimento di dirigenti scolastici, docenti, bambini, bambine e adolescenti.
Il Protocollo è stato firmato oggi a Roma, alla presenza, per l’UNICEF Italia, della Presidente Carmela Pace e del Membro del Consiglio Direttivo Giovanni Poggini e, per la Fondazione ANP E.T.S., del Presidente Antonello Giannelli. 
 
“È a scuola che si diventa grandi, dove si imparano i valori più importanti della condivisione, della partecipazione, della reciprocità e dell’integrazione. Realizzare attività negli istituti scolastici, coinvolgendo gli insegnanti e gli alunni è il modo più efficace per rendere i nostri bambini consapevoli dei loro diritti” - ha dichiarato Carmela Pace, Presidente dell’UNICEF Italia. “Siamo certi che insieme alla Fondazione ANP E.T.S. realizzeremo attività e iniziative concrete di sensibilizzazione a favore dei diritti di tutti i bambini nel nostro paese.”
“Far diventare gli studenti, sin dalla più tenera età, cittadini consapevoli e membri attivi della comunità di riferimento è uno degli scopi più alti che la scuola persegue trasversalmente in ogni sua attività. Il raggiungimento di tale obiettivo diventa essenziale per affrontare e superare le severe problematiche che la scuola italiana deve affrontare quali, ad esempio, la dispersione scolastica e la povertà educativa” - ha dichiarato Antonello Giannelli, Presidente della Fondazione ANP E.T.S. “Siamo chiamati a intervenire prontamente e con forza su tali fronti e lo vogliamo fare anche attraverso la costruzione di importanti alleanze educative quale quella oggi stretta con l’UNICEF Italia.”