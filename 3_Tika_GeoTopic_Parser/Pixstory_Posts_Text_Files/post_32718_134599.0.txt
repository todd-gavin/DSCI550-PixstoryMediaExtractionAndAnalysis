Pallanuoto, il Settebello e Setterosa partono bene agli europei di Spalato
La nazionale italiana di pallanuoto maschile ha esordito oggi agli europei di Spalato con una netta affermazione sulla Slovacchia. Gli uomini di Sandro Campagna hanno superato per 21-9 la nazionale slava con Di Somma top scorer a quota 5 reti. Nello stesso girone ora affronteranno la Georgia (mercoledì 31 agosto) e il Montenegro (venerdì 2 settembre). In campo femminile fa ancora meglio il Setterosa, la nazionale femminile che ieri ha superato 12-9 le campionesse in carica della Spagna, dopo aver esordito l'altroieri con un perentorio 26-1 anch'esse con la Slovacchia. L'affermazione delle azzurre, guidate dalla Tabani (3 reti) ha messo una seria ipoteca sulla vittoria nel girone, visto che Israele (30 agosto) Serbia (1 settembre) e Francia (3 settembre) sembrano squadre di una categoria inferiore.