Purtroppo non si potevano fare foto né video, lo dico subito. Non so mai se sia perché le foto e i flash rischiano di rovinare dipinti del ‘600 di inestimabile valore o se sia solo una questione commerciale, ma tant’è: i ricordi di quanto ho visto staranno solo nei miei occhi e non li potrò condividere. Vi suggerisco però, se siete nel nord Italia o ci capitate entro l’inizio dell’estate, di visitare Palazzo Martinengo e la mostra ‘Donne nell’arte’. Intanto c’è una Maddalena inedita di Tiziano (mai esposta in Italia prima d’ora) e poi oltre 90 capolavori di artisti quali Guercino, Pitocchetto, Appiani, Hayez, Corcos, Zandomeneghi e Boldini che, con le loro opere, hanno saputo rappresentare la personalità, la raffinatezza, il carattere, la sensualità e le più sottili sfumature dell’emisfero femminile, ponendo particolare attenzione alla moda, alle acconciature e agli accessori tipici di ogni epoca e contesto geografico.
Il percorso espositivo è suddiviso in otto sezioni tematiche – Sante ed eroine bibliche; Mitologia in rosa e storia antica; Ritratti di donne; Natura morta al femminile; Maternità; Lavoro; Vita quotidiana; Nudo e sensualità.