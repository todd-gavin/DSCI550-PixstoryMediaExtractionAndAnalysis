La lotta emozionante sul filo dei millesimi tra Red Bull e Ferrari ci ha ricordato le battaglie di inizio stagione anche se, stavolta, la vittoria è andata comunque alla scuderia anglo-austriaca. È infatti Max Verstappen a trionfare nel GP Canada 2022, precedendo di circa un secondo sul traguardo di una Montreal assolata dopo il diluvio di ieri, la rossa di Carlos Sainz. Nonostante il primo successo in carriera continui a sfuggirgli, lo 
spagnolo ha comunque motivi per sorridere avendo portato a casa il giro più veloce della gara e messo costantemente sotto pressione il campione del mondo in carica. Chiude il podio la Mercedes di Lewis Hamilton, mentre Charles Leclerc ha completato la sua rimonta parziale dall'ultima fila dello schieramento conquistando la quinta piazza alle spalle dell'altra Mercedes di George Russell.

Foto: Instagram f1