E' morto all'età di 89 anni uno dei più grandi disegnatori francesi di fumetti e vignette umoristiche, Jean-Jacques Sempé.

Insieme a René Goscinny, uno dei padri di Asterix, aveva dato vita al personaggio del 'Piccolo Nicolas' che ha accompagnato l'infanzia di generazioni di francesi, e ha firmato centinaia di copertine del New Yorker, di Paris Match e altre testate.

A darne la notizia, la moglie che senza meglio specificare ha detto all’agenzia Afp che il disegnatore “si è spento nella sua casa di vacanza “.

Parigino, era considerato una sorta di cantore della città dove viveva e che con tratti eleganti e poetici ha disegnato contribuendo a costruire il sogno di un modo di vivere tipicamente francese.