La rincorsa iridata di Pecco Bagnaia prosegue. Il pilota della Ducati ha vinto la terza gara di fila trionfando nel GP Austria e ora è a -44 da Fabio Quartararo, oggi giunto secondo. Bagnaia ha commentato così la sua vittoria: "Sono molto contento, è stata una gara lunga, in cui ho dovuto mantenere la calma e la concentrazione. Per cautela abbiamo usato la gomma soft all'anteriore, serviva prudenza perché ho fatto troppi errori nella prima parte della stagione ed era ora di usare maggiormente il cervello e trovare più continuità: stavolta sono riuscito a mantenere il vantaggio con costanza e determinazione dopo un lavoro incredibile con la squadra". Il piemontese sembra essere uscito dalla crisi in cui era entrato a forza di errori e cadute: "A casa ho fatto un grande lavoro con la testa per capire certi errori, ma credo che, nonostante i complimenti che ricevo, la strada per essere accomunato a dei grandissimi come Rossi e Stoner, l'ultimo a fare tripletta con la Ducati, è ancora lunghissima".