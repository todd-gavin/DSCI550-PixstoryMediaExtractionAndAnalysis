La Freccia Vallone, classica del Nord che si chiude sull'iconico Muro di Huy, è stata vinta da Dylan Teuns. Il 30enne della Bahrain-Victorious, che ha interrotto un'astinenza dalla vittoria lunga 11 anni per i ciclisti belgi, ha battuto l'intramontabile Alejandro Valverde. Lo spagnolo, a meno di una settimana dal 42esimo compleanno, ha perso per una manciata di secondi quello che sarebbe stato il suo sesto successo in questa corsa. Il podio è stato completato dal russo Alexander Vlasov che ha battuto il campione del mondo Julian Alaphilippe in volata. Il programma delle mitiche Classiche del Nord si chiuderà domenica con la Liegi-Bastogne-Liegi, vinta nella passata edizione da Tadej Pogacar.