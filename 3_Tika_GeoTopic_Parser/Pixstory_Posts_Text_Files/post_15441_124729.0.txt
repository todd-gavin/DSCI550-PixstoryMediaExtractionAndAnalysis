Tra arte e fede, il Sacro Monte di Varese in agosto si fa più bello per accogliere turisti e devoti. In occasione del weekend di Ferragosto, sabato 13 agosto alle 17 viene aperta in via eccezionale la XIV cappella, dove il gruppo statuario e gli interventi pittorici raffigurano il mistero del “Transito o dormitio” della Vergine e l’Assunzione della Vergine; domenica 14 e lunedì 15 agosto si celebra la festa patronale dell’Assunzione con la tradizionale ascesa al Monte, le celebrazioni delle sante messe e la consueta tombolata benefica. Nei tre giorni, confermate le aperture dei gioielli storico-artistici del Sacro Monte: Casa Museo Pogliaghi, Museo Baroffio e cripta faranno orario continuato dalle 10 alle 18.
Anche in piena estate, è garantita la manutenzione del Viale delle Cappelle: i volontari del gruppo Cai Senior di Varese hanno provveduto, con un preziosissimo lavoro, al taglio dell’erba, alla pulizia e al decoro dei due chilometri che portano dalla prima cappella al Santuario, permettendo al Sacro Monte anche di ospitare eventi importanti con la certezza che tutti possono trovare un luogo accogliente e curato. «Avere un viale in ordine e pulito è la prima attenzione che vogliamo garantire ai varesini e ai tanti turisti che visitano il sito Unesco del Sacro Monte tutto l’anno, ma in agosto in particolare», dicono i responsabili di Fondazione Paolo VI che coordinano molte delle attività operative del Monte e che da più di dieci anni si appoggiano proprio all’opera gratuita dei soci Cai Senior per la pulizia periodica dell’erba lungo il viale.
«La dimensione del patrimonio culturale, a confronto con le piccole dimensioni del borgo, è sempre oggetto di interesse anche tra i visitatori che accompagniamo lungo il viale - dicono le guide di Archeologistics, impresa sociale cui è affidata la valorizzazione dei musei del Sacro Monte di Varese -. Scoprire che di tutto questo è chiamata a occuparsi una piccola parrocchia e capire quali siano le forme e strategie adottate per una gestione così importante è spesso occasione di quesiti da parte sia degli italiani sia degli stranieri che raggiungono questo luogo per turismo».
Il merito della cura va ai volontari del Cai Senior di Varese