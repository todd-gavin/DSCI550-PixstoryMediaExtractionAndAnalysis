La Juventus è la squadra italiana con il miglior fatturato (433,5 milioni di euro), tenendo conto dell'annata 2020/21, cioè la precedente. A livello europeo invece il Manchester City è sul podio più alto con 645 milioni di euro. La classifica emerge dal Football Money League 2022 di Deloitte, uno dei rendiconti economici più attendibili quando si tratta di fare i conti in tasca al mondo del calcio.

I fatturati sono più bassi rispetto agli anni precedenti, complice la pandemia e i mancati introiti dovuti soprattutto alla vendita di biglietti e merchanddais durante le partite. Ecco che infatti sono di molto inferiori i 645 milioni del City rispetto ai 714 milioni del Barcellona dell'anno prima. City che comunque è in netto miglioramento e si piazza al primo posto per la prima volta. Subito dietro il Real Madrid con i suoi 640,7 milioni e il Bayern Monaco con 611,4 milioni di euro.

Non benissimo le altre italiane. Per vedere la seconda dopo la Juventus si deve scendere oltre la Top 10. L'Inter è al 14esimo posto con "soli" 330,90 milioni di euro. Seguono il Napoli al 27esimo posto con 174,5 milioni, il Milan con 161,10 milioni.