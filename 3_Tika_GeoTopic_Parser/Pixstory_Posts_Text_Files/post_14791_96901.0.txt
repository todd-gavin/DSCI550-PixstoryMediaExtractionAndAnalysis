E' di altri 10mila visitatori circa il bilancio degli accessi a mostre e musei di Ferrara anche nel fine settimana 'lungo' del 25 aprile. Da venerdì a ieri infatti il numero - già segnato nel precedente week end pasquale - è stato pressoché bissato, per un dato complessivo di circa 20mila visitatori registrati nei due fine settimana. 9.452, nel dettaglio, l'ultimo dato complessivo relativo agli ingressi. Il bilancio tiene conto delle visite a: Castello estense - che si conferma la meta più frequentata (con le mostre dedicate a Filippo De Pisis, ad Adelchi Riccardo Mantovani e il monumentale gruppo scultoreo ariostesco nel cortile interno a firma di Sara Bolzani e Nicola Zamboni), palazzo Schifanoia, seconda destinazione più ambita col salone dei mesi, la nuova ala Trecentesca e il giardino in fiore (più un'altra porzione che presto vedrà la luce con una specifica progettazione in stile rinascimentale), il Museo della Cattedrale, palazzina Marfisa d'Este (che ospita la mostra fotografica della reporter Arianna Di Romano), Casa Ariosto, palazzo Bonacossi (con l'ultima delle mostre inaugurate "Fakes. Da Alceo Dossena ai falsi Modigliani") e il Padiglione di Arte Contemporanea, con la mostra delle artiste di Biennale Donna.