Portiere, aspirante pompiere ed eroe. Matteo Iacobacci ha 21 anni ed ha contribuito a salvare la vita a 30 bambini. Lunedì un grosso incendio è divampato in zona Casalotti, a Roma, minacciando le abitazioni e invadendo le strade. Complice il vento, le fiamme hanno raggiunto il centro sportivo Le Palme Sporting Club, dove si stava tenendo un campo estivo.

Il giovane, che lì operava come volontario, ha collaborato alla messa in salvo dei piccoli ospiti del centro, dando una mano nella gestione dell’emergenza. “È stato fondamentale, è riuscito a prendere le bottigliette d’acqua da un frigorifero che poi ci sono servite per bagnare i bambini una volta risolta la crisi”, ha raccontato la responsabile Lavinia De Pascalis.

Ironia della sorte, Matteo soltanto pochi mesi fa non è riuscito a superare la prova scritta per diventare vigile del fuoco. Un sogno sfumato, almeno per ora. Intanto il 21enne si diletta come portiere con la DuepigrecoRoma, che ha concluso al 4° posto l’ultimo girone C della Promozione laziale.