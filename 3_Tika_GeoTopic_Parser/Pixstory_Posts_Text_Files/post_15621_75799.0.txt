“Priorità alla Scuola” chiede che la scuola resti aperta in presenza e in continuità al più ampio numero di bambini e bambine, studentesse e studenti: l’apertura deve essere reale, non solo formale, né continuamente interrotta. Chiede, inoltre, che, in merito alle disposizioni sanitarie, per la popolazione scolastica valgano le stesse regole in vigore per la popolazione adulta e al di fuori della scuola. Infine, chiede che le disposizioni in materia didattica e sanitaria legate alle scuole siano congruenti e coerenti fra loro, evitando il ripetersi delle anomalie che stiamo vivendo in seguito alla contraddizione tra il contenuto del decreto legge approvato il 7 gennaio 2022 e quello della circolare del Ministero della Sanità/Ministero della Salute dell’8 gennaio 2022.  
In data di oggi, Priorità alla Scuola ha inviato al Ministero dell’Istruzione e ai Presidenti di Regione le seguenti specifiche richieste.  
1. Alzare le soglie dei positivi per l’attivazione DAD e accorciare la quarantena in tutte le scuole di ogni ordine e grado
2. No alla divisione dell’unità gruppo classe; l’auspicata diminuzione delle interruzioni che produrrà la modifica della soglia di positivi e la già diminuita durata delle quarantene e degli isolamenti devono riportare a considerare le assenze per Covid al pari di una tradizionale assenza per malattia; le norme su interruzioni e quarantene devono allineare l’intero gruppo classe (senza distinguere tra vaccinati – peraltro sempre più numerosi – e non vaccinati); insieme alla DAD va scongiurata la DID, il cui esito principale è creare una didattica a singhiozzo per tutti e tutte. 
3. Per le scuole primarie e per la prima media (ovvero per la coorte al momento meno vaccinata) chiede che i dirigenti scolastici non abbiano facoltà di sospendere la didattica in presenza prima che le procedure di tracciamento siano avviate ed espletate
4. Dalla seconda media e per tutte le scuole secondarie chiede: ffp2 (da indossare qualora necessario, secondo le disposizioni di legge) e tamponi GRATIS per tutt* (studenti, docenti, ATA)
5. Per le scuole dell’infanzia, di alzare il numero di positivi prima che la classe venga chiusa, e l’introduzione di tracciamento anche con tamponi salivari molecolari per i bambini e le bambine.