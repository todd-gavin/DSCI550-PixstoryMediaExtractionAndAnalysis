Max Verstappen rimonta dalla decima posizione e con una strategia perfetta e una guida sensazionale vince Il Gran Premio dell'Ungheria davanti a un altrettanto bravo Lewis Hamilton (scattato 7°) e al poleman George Russell, entrambi su Mercedes. Tracollo della Ferrari che con le basse temperature si dimostra vulnerabile, e che sbaglia strategia con Charles Leclerc, montandogli delle gomme dure troppo scivolose e dovendo effettuare un pit-stop supplementare che spinge in sesta posizione il monegasco. Non fa molto meglio Sainz, quarto e in difficoltà anch'esso, ma quantomeno giunto davanti all'altra Red Bull di uno spento Perez. Il GP degli altri lo vince Lando Norris su McLaren, a punti anche le due Alpine di Alonso e Ocon e l'Aston Martin di Vettel.