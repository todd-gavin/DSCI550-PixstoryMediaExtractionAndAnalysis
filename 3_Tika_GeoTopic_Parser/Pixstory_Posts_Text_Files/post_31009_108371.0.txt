Fabio Quartararo è sempre più padrone del Mondiale di MotoGP. Il francese ha vinto il GP Germania e allungato ulteriormente in classifica generale, dove ora comanda con 34 punti di margine su Aleix Espargaro. La gara è divenuta rapidamente una formalità per Quartararo, scattato molto bene al via dalla seconda posizione e subito leader, grazie alla scivolata all'inizio del terzo giro di Francesco Bagnaia. Ancora una delusione per il pilota della Ducati ufficiale dopo la pole position conquistata ieri e dal piemontese sono arrivate pesanti accuse verso le gomme Michelin. La casa di Borgo Panigale si consola con il secondo posto di Johann Zarco e il terzo di Jack Miller che toglie il podio a Espargaro. Ancora Ducati in quinta e sesta posizione,  con Luca Marini e Jorge Martin. La casa italiana continua a dimostrarsi la moto migliore, ma le manca un pilota che riesca ad avere continuità nei risultati.