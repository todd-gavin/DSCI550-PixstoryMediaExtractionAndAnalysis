Novak Djokovic non prenderà parte né al torneo Atp di Indian Weels né a quello di Miami. Il tennista serbo lo ha annunciato sui social, proprio mentre tutti si domandavano cosa avrebbe fatto visto il divieto di ingresso negli Stati Uniti per chi non è vaccinato contro il Covid. "Sapevo che sarebbe stato improbabile viaggiare negli USA. Il CDC (Center for Disease Control) ha confermato che i regolamenti non cambieranno, quindi non sarò in grado di giocare negli Stati Uniti. Buona fortuna a chi giocherà in questi grandi tornei".

L'ex numero uno al mondo era in attesa di sapere se il Center for Disease Control americano avrebbe concesso un'esenzione per permettergli di prendere parte ai due tornei. Questa però non è arrivata e quindi a Djokovic non è rimasto altro che rinunciare visto che continua a rimanere contro il vaccino.

Il suo posto all'Indian Wells è stato preso da Grigor Dimitrov, primo giocatore non testa di serie. A scalare, il posto di Dimitrov sarà preso da un lucky loser che emergerà al termine delle qualificazioni.