Aumentano di anno in anno le collezioni home dei marchi del mondo fashion, anche perché nel 2021 il segmento è cresciuto più di ogni altro fra i beni di lusso, per un valore di 45 miliardi. L’arredo di alta gamma non è mai stato un segmento così promettente: secondo il più recente report Bain-Altagamma, già alla fine del 2020, quando la pandemia ci aveva fatto riscoprire (nostro malgrado) e ripensare gli ambienti domestici, i dati di crescita dell’arredo avevano superato le attese, in particolare per le aree living e camera da letto, per l’outdoor e l’illuminazione. Nel 2021 il giro d’affari del mercato era stimato in 45 miliardi di euro, in crescita del 13-15% fra 2020 e 2021 e del 6-8% fra 2019 e 2021, il valore più alto fra quello dei beni personali di lusso.

https://www.ilsole24ore.com/art/la-moda-e-sempre-piu-casa-novita-salone-mobile-AE8KDdcB