Già rientrato in Serbia dopo l'eliminazione dei suoi Denver Nuggets nel primo turno dei playoff, Nikola Jokic è stato eletto MVP della stagione regolare 2021/22 della NBA, bissando il trionfo dello scorso anno. Il centro è il secondo giocatore europeo a venire premiato per due volte consecutive come miglior giocatore della regular season, un'impresa riuscita appena prima di lui al greco Giannis Antetokounmpo (Milwaukee Bucks) nel 2019 e 2020. Inoltre, è il quinto centro a ottenere questo doppio riconoscimento, raggiungendo nomi di grande importanza come Kareem Abdul-Jabbar, Moses Malone, Bill Russell e Wilt Chamberlain. Jokic ha ottenuto 875 punti in totale dalla giuria formata da giornalisti e broadcaster, precedendo Joel Embiid (Philadelphia 76ers) fermatosi a 706. Terza posizione per Antetokounmpo.