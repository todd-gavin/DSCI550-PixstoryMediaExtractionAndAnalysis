Tutti i principali cambiamenti storici, politici e sociali della lunga storia di Pompei hanno lasciato una traccia più o meno consistente nei luoghi in cui si riconosceva l'intera comunità, vale a dire nelle aree destinate al culto e ai riti religiosi. Purtroppo sappiamo poco della fase più antica dei templi di Apollo e di Minerva, situati rispettivamente presso il Foro Civile e nel Foro Triangolare. Solo presso il Tempio di Minerva, dalla planimetria ispirata ai coevi templi greci, sono ancora visibili quattro grandi capitelli dorici d'età arcaica, ora appoggiati ai vertici della fondazione: la loro forma schiacciata, molto simile a quella delle colonne della cosiddetta Basilica di Poseidonia, rimanda a un tipo diffuso alla metà del VI secolo a.C. ridecorato nel corso del IV secolo, epoca cui appartiene una metopa raffigurante la costruzione della nave Argo alla presenza di Efesto e Atena, il tempio era in stato di rudere all'epoca dell'eruzione e si presentava quasi come una reliquia di un lontano passato, quando Pompei era stata in stretto contatto con le città greche fondate nel Golfo di Napoli. Nello stato attualmente visibile, il Tempio di Apollo è una costruzione risalente al II secolo a.C.; della sua fase arcaica si riconoscono solo alcune splendide lastre di rivestimento in terracotta. L'edificio di culto costruito su un alto podio secondo canoni etrusco-italici, aveva sei snelle colonne corinzie in facciata e dieci sui lati lunghi; all'interno della cella un magistrato della città sannitica dedicò un raffinato pavimento a cubi prospettici, ispirato a quello che, dal 146 a.C., ornava il grande tempio di Giove Capitolino di Roma.
Fonte: Giulia Civita