Ha detto che sederà sulla panchina dell'Olanda durante il Mondiale in Qatar, ma la sua partita più difficile la sta combattendo da due anni. E non si tratta di una partita di pallone, ma di una malattia che ha scoperto nel 2020 e per cui ha iniziato a curarsi un anno fa. Il ct dell'Olanda Louis Van Gaal ha un cancro alla prostata."Per i giocatori sono un ragazzo sano, ma non è così", ha detto rivelando ciò che ha, dopo mesi e mesi in cui lo aveva nascosto in primis ai suoi calciatori della Nazionale che è riuscito a portare al Mondiale. "Non dici una cosa del genere alle persone con cui lavori" perché può "influenzarle", ha spiegato.

Nell'ultimo anno si è curato sottoponendosi a 25 sedute di radioterapia, anche di sera o di notte durante i ritiri della Nazionale. Cosa che ha fatto anche nelle ultime settimane quando si sono giocate le ultime due partite. Si è recato in ospedale di sera, entrando dalla "porta sul retro".

Van Gaal è al terzo mandato da tecnico dell'Olanda. La prima volta dal 2000 al 2001, la seconda dal 2014 al 2016 e poi, dopo l'annuncio del ritiro nel 2017, è stato convinto a risedersi sulla panchina degli Orange visto il fallimento targato De Boer degli ultimi Europei. Conta di esserci in Qatar dove esordirà il 21 novembre: "Nella maggior parte dei casi non si muore di cancro alla prostata".