Dopo qualche giorno di indecisione, il Cagliari Calcio ha deciso: Walter Mazzarri è stato sollevato dall’incarico di allenatore della prima squadra, affidata ad Alessandro Agostini in questo momento decisivo per la lotta salvezza dei rossoblù. Per Agostini, già tecnico della Primavera, è una promozione che cementifica il rapporto speciale con la città: da calciatore, il 42enne è stato una vera e propria bandiera, con ben 298 presenze in 9 stagioni con la maglia del Cagliari. Mazzarri paga invece gli ultimi risultati deludenti, specie dopo l’1-2 in casa contro il Verona anche se, secondo quanto riportato oggi da L’Unione Sarda, il tecnico toscano potrebbe 
essere in realtà stato licenziato (e non esonerato) dopo i presunti insulti pronunciati contro squadra e presidente dopo l’ultima sconfitta. Difficile sapere se sia vero, probabilmente ci sarà un lungo braccio di ferro legale tra l’ex allenatore e la società. Che intanto deve fronteggiare il pericolo retrocessione…

Foto: Instagram cagliaricalcio