…. Un distillato d’erbe che piaceva anche a Gabriele D’Annunzio. Fu inventato da Eutimio Zanuccoli nel 1766 e ha uno spiccato gusto di anice. Diluito in acqua diventa un dissetante, nel caffè nel tè e nel latte un tonico, versato su un batuffolo di cotone un calmante per il mal di denti. Il suo effluvio, inalato profondamente, libera le vie respiratorie. C’è poi la Tisana delle Benedettine di Pistoia, che risale a una ricetta di madre Cristina Carobbi, badessa farmacista del primo ’900. Ha effetti diuretici, antinfiammatori e abbassa anche il colesterolo. O l’Alchermes della Certosa di Firenze, liquore dolce fiorentino, che Caterina de’ Medici portò in dote al suo sposo, il re di Francia Enrico II, nel 1533 e che fu ribattezzato 'liquore dei Medici'. E sempre per restare in Francia si può citare il Profumo delle Benedettine d’Oltralpe, fragranza sintetizzata in onore di Anne de Beaujeu (Anne de France) che divenne la reggente del Paese transalpino dal 1483 al 1491. Talvolta si sconfina anche nella leggenda. Come quella dell’abate irlandese Colombano che nel 612, passando nei pressi di Pavia, allora capitale dei Longobardi, fu ricevuto dalla regina Teodolinda, che servì a lui e ai suoi confratelli un sontuoso pranzo a base di selvaggina. Ma si era in quaresima e perciò Colombano disse che non potevano mangiare le carni, ma volle ugualmente benedire la tavola. Ed ecco il prodigio: la selvaggina si trasformò in colombe di pane, bianche come le vesti dei monaci, che poterono così rifocillarsi. Teodolinda donò loro le terre di Bobbio dove sorge tuttora l’Abbazia di San Colombano, dalla quale ebbe origine probabilmente il dolce pasquale giunto fino alle nostre tavole. Più di XIV secoli dopo, la tradizione non ha smesso di diventare innovazione. All’inizio della pandemia, quando mancava il gel igienizzante, le monache trappiste di Valserena (Pisa) hanno usato l’alcool dei loro profumi per realizzarlo più velocemente, con estratto di malva e glicerina e profumazione all’acqua di colonia. Mentre i Camaldolesi …

Continua a leggere qui:

https://www.avvenire.it/agora/pagine/tavola-e-farmacia-i-monasteri-insegnano