Gli organizzatori dello US Open hanno comunicato che i tennisti russi e bielorussi potranno partecipare alla prossima edizione del torneo dello Slam, in programma a partire da fine agosto: "Tutti i tennisti provenienti da Russia e Bielorussia potranno regolarmente partecipare e giocare il torneo, in programma a Flushing Meadows a partire dal 29 agosto. Basandoci sulla nostra situazione, permetteremo a tutti i giocatori eleggibili di competere nel torneo, senza nessun riferimento alla nazionalità. Gli atleti russi e bielorussi gareggeranno normalmente sotto bandiera neutra, come accaduto nei tornei delle scorse settimane e al Roland Garros". Si eviteranno così le polemiche che hanno accompagnato la decisione di Wimbledon di escludere gli atleti provenienti dalle nazioni che si sono rese protagoniste dell'azione militare in Ucraina. La decisione degli organizzatori britannici aveva portato ATP e WTA a decidere di non assegnare punti validi per il ranking in questa edizione dello Slam sull'erba. I nomi più importanti colpiti da questa decisione sono il fresco numero uno al mondo Daniil Medvedev e il numero 8 Andrej Rublev tra gli uomini,  la numero 4 Aryna Sabalenka e Victoria Azarenka tra le donne.