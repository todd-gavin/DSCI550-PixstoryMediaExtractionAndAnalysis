L’ equipaggio di sei astronauti analoghi, selezionati dalla sezione italiana di Mars Society ha operato dal 10 al 23 aprile nella stazione MDRS situata nel deserto dello Utah. Eseguiti una dozzina di esperimenti, in prevalenza di medicina e fisiologia umana. Sperimentata con successo la tuta di simulazione analoga spaziale, progettata da Mars Planet e realizzata in partnership con Radici Group.
La missione, la numero 245 condotta nel contesto di MDRS, condotta da un equipaggio di sei astronauti analoghi, selezionati da Mars Planet e composto da quattro italiani, una canadese e un francese, ha consentito di svolgere una serie di attività ed esperimenti, simulando vita e lavoro in un ambiente remoto assimilato alle condizioni che si ritrovano sul Pianeta Rosso. L’equipaggio è stato composto da Vittorio Netti, architetto spaziale e project manager di DOME (gruppo di ricerca focalizzato sullo sviluppo di asset di droni per l'esplorazione di Marte), con il ruolo di comandante della missione SMOPS; Paolo Guardabasso, ingegnere aerospaziale e principale sperimentatore della tuta di simulazione analoga sviluppata da Mars Planet e Radici Group e impiegata nel corso della missione; Luca Rossettini, amministratore delegato e co-fondatore di D-Orbit (azienda leader mondiale della logistica spaziale); Simone Paternostro, ingegnere spaziale presso ESA-ESTEC; Nadia Maarouf, medico canadese, candidata astronauta-scienziata, impegnata nella ricerca spaziale biomedica; Benjamin Pothier, francese, esperto di fattori umani per il comitato Volo spaziale umano della Federazione Astronautica Internazionale. La missione SMOPS, imperniata sull’uso di tecnologie innovative interamente sviluppate in Italia e in modo particolare da Mars Planet, è iniziata domenica 10 aprile e si è conclusa sabato 23 aprile 2022.
Durante la missione SMOPS è stata sperimentata e indossata la tuta progettata e sviluppata da Mars Planet in collaborazione con Radici Group, azienda leader del settore tessile, e a capo di una filiera tutta italiana per questo specifico progetto. I test della missione SMOPS sono stati focalizzati principalmente sul monitoraggio della salute dei futuri astronauti e sulle tecnologie di supporto. In particolare, nel corso di uno degli esperimenti, è stato oggetto di analisi il livello di stress degli astronauti nel corso delle attività e, attraverso l’impiego di speciali magliette sensorizzate, si è potuto monitorare il sistema vitale degli astronauti analoghi.