Ghiacciai fragili e sempre più a rischio per effetto della crisi climatica. Siccità, ondate di calore senza precedenti, temperature record e assenza di neve: tutte facce della stessa inarrestabile emergenza che minaccia lo stato di salute del nostro arco alpino. Infatti, a causa del riscaldamento globale, i ghiacciai alpini si stanno riducendo ad un ritmo inimmaginabile anche dagli esperti, più di 200 sono già scomparsida fine Ottocento, lasciando il posto a detriti e rocce. La Carovana dei Ghiacciai, la campagna itinerante promossa da Legambiente nell’ambito della campagna ChangeClimateChange, con la partnership scientifica del Comitato Glaciologico Italiano, è arrivata in Lombardia sull’himalayano ghiacciaio dei Forni dal 23 al 26 agosto, dopo le tappe del Monte Bianco (Valle D’Aosta) dal 17 al 19 agosto e del Monte Rosa (Piemonte) dal 20 al 22 agosto. Proseguirà sul ghiacciaio della Marmolada (Veneto –Trentino) dal 27 al 31 agosto per finire con il ghiacciaio del Montasio (Friuli-Venezia Giulia) dal 1° al 3 settembre. La tappa lombarda si conclude con una conferenza stampa a Milano in collaborazione con il Comitato Glaciologico Italiano per illustrare i monitoraggi delle condizioni dei ghiacciai alpini: venerdì 26 agosto alle 11.