Dopo dieci anni a difendere la porta dell'Inter, Samir Handanovic potrebbe essere giunto al capolinea della sua lunghissima avventura nerazzurra. Il portiere è in scadenza di contratto, ma la proposta della società non sembra convincerlo molto: si è parlato del rinnovo per un solo anno e con ingaggio decurtato del 30% rispetto agli attuali 3,4 milioni di euro netti a stagione.

Domenica contro la Sampdoria a San Siro, in un match che potrebbe dire scudetto se il Milan perdesse a Sassuolo e l'Inter vincesse, sarà la presenza numero 366 in campionato, un record per essere un portiere, oltre che un numero incredibile anche guardando gli altri ruoli e i campioni del passato che hanno indossato la maglia nerazzurra. Potrebbe anche essere l'ultimo match, anche se forse è ancora prematuro per dirlo.

Farebbe strano pensare a un'Inter senza Handanovic, ma avendo quasi 38 anni anche il club deve guardare avanti. Il futuro porta il nome di André Onana, ma potrebbe esserci ancora un pezzo di storia da scrivere con il portiere sloveno.