Gregorio Paltrinieri è d'oro nella 5km di nuoto di fondo. Nell'impegnativo mare di Ostia la leggenda vivente del nuoto azzurro conquista la terza medaglia di questa rassegna europea dopo l'oro negli 800 e l'argento nei 1500 in piscina, e precede l'altro azzurro Mimmo Acerenza per una fantastica doppietta! Soddisfazioni anche nella gara femminile, dalla quale arriva il bronzo di Giulia Gabrielleschi che perde lo sprint con l'olandese Van Rouwendal e la spagnola de Valdés. Nella maratona del nuoto, la 25km di fondo, andata in scena pomeriggio, grossa beffa per l'Italia: la gara è stata prima sospesa dopo 15km per le impervie condizioni meteo, poi  cancellata per l'impossibilità di stabilire una classifica precisa. Per via di questo pasticcio dei giudici e del disaccordo tra quelli di mare (in preda al mal di mare) e quelli di terra, l'Italia ha perso cinque potenziali medaglie, visto che al momento della sospensione Sanzullo, Verani e Furlan erano in testa, mentre al femminile Pozzobon e Santoni erano virtuali argento e bronzo alle spalle della francese Jouisse. Passando ai tuffi, arriva il clamoroso oro di Lorenzo Marsaglia, che chiude con 453,85 punti la gara dal trampolino 3 metri e conquista un titolo che mancava da 48 anni (Klaus Dibiasi). Sul podio termina anche Giovanni Tocci, bronzo! E dai tuffi grandi altezze arriva anche il bronzo di De Rose. Con i podi di oggi l'Italia sale alla stratosferica quota di 63 medaglie: 22 ori, 22 argenti e 19 bronzi, dominando il medagliere davanti alla Gran Bretagna (9-7-8) e all'Ucraina 9-6-0, quando manca un solo giorno alla chiusura della manifestazione.