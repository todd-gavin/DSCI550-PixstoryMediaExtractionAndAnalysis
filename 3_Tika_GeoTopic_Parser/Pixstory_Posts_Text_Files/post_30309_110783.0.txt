Straordinaria Italia nella 10 km di fondo ai Mondiali di nuoto in corso a Budapest. In quella che è la maratona delle acque, gli azzurri hanno ottenuto una clamorosa doppietta. L'oro è andato a Gregorio Paltrinieri, che arricchisce così il proprio medagliere personale di questa edizione della manifestazione comprendente già l'oro dei 1.500 m, l'argento della 5 km e il bronzo della staffetta 4x1.500. Nelle calde acque del Lago Lupa, l'emiliano ha chiuso in 1h50'58" precedendo di appena 1,4" l'altro azzurro Domenico Acerenza, anche lui bronzo nella staffetta e quarto nella 5 km dell'altro giorno. I due hanno avuto la meglio sull'agguerrita concorrenza dei tedeschi Florian Wellbrock - oro nella 5 km e bronzo oggi - e Niklas Frach, e sul francese Marc-Antoine Olivier, finito ai piedi del podio dopo aver perso la volata per il terzo posto. Per il nuoto italiano è un'altra giornata di festa in questa edizione dei Mondiali davvero da record.