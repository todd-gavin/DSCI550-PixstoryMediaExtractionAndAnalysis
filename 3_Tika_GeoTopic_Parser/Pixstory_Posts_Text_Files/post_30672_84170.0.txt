Ai Campionati Italiani di atletica leggera in corso ad Ancona, Marcell Jacobs ha rispettato il pronostico vincendo in scioltezza il titolo nazionale nei 60m piani.
Il bicampione olimpico di Tokyo 2020, sospinto dal pubblico accorso per la sua prima gara in Italia dopo i trionfi olimpici, ha tagliato il traguardo in 6"55, tempo leggermente più alto rispetto alle altre gare sulla stessa distanza vinte in questo inizio di stagione indoor 2022.
Jacobs abbasserà senz'altro i tempi ai prossimi Mondiali al chiuso in programma a marzo, come lui stesso ha spiegato non nascondendo la delusione per la prestazione odierna: "Sono molto severo con me stesso, non mi darei la sufficienza oggi perché non sono riuscito a trovare quell'attivazione di cui necessito e che riesco a tirare fuori altre volte, ma l'importante era arrivare qui e vincere questo titolo, ora testa alle prossime gare prima di Belgrado. L'appuntamento veramente importante è tra 20 giorni ed è lì che è conta arrivare al massimo della forma, tutto quello che stiamo facendo ora è in vista di Belgrado".