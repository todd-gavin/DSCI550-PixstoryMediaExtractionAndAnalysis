Dopo Martina Trevisan, un altro azzurro avanza agli ottavi di finale del Roland Garros. Jannik Sinner oggi ha battuto Mackenzie McDonald in tre set per 6-3 7-6(6) 6-3, dimostrando di essere in giornata strepitosa, a differenza dell'ultimo match con Carballes Baena in cui l'altoatesino aveva faticato molto più del previsto.

Il set più combattuto è stato il secondo, vinto al tie break da Sinner dopo aver annullato 11 set point e stringendo i denti dopo un infortunio al ginocchio sinistro, già fasciato, che lo ha costretto in alcune occasioni a movimenti non fluidi. Ma è stato resiliente e alla fine ha portato a casa il set e, virtualmente per quanto avevano combattuto per quei punti, anche la partita.

Agli ottavi Sinner avrà un avversario più forte sulla carta di quelli affrontati fino a oggi, la testa di serie numero sette del tabellone Andrej Rublev, che ha liquidato il cileno Cristian Garin in quattro set. Il bilancio dei precedenti è 2-1 a favore dell'azzurro.