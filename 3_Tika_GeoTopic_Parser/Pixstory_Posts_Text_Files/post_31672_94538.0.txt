Si sa, la vita non è un romanzo, procede per strappi lievi e imprevedibili. Eppure è proprio questo che sanno fare i grandi narratori: quando il mistero della scomparsa dell'amatissima moglie Giulia si svela, Giovanni capisce che c’è sempre qualcosa che ci sfugge, e tutto ciò che possiamo fare è smettere di averne paura.  Quel maledetto Vronskij, romanzo di Claudio Piersanti pubblicato nel marzo del 2021 da Rizzoli e tra i dodici titoli entrati nella dozzina annunciata nei giorni scorsi dal premio Strega, procede proprio così, per strappi lievi e imprevedibili, «tra disincanto e speranza», scriveva Cristina Taglietti sul "Corriere della Sera"; «un grande narratore», avverte Beppe Cottafavi dalle pagine di "Domani", «un romanzo irresistibile di ossessioni, tenacia e tenerezza».