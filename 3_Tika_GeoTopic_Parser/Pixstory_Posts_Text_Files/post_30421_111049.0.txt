Danilo Gallinari è un nuovo giocatore dei San Antonio Spurs, ma l'azzurro difficilmente indosserà la canotta dei texani. Gli Atlanta Hawks lo hanno inserito in una trade che ha portato in Georgia Dejounte Murray, in cambio appunto di Gallinari e di tre prime scelte nel 2023, 2025 e 2027, oltre al diritto per gli Spurs di scambiarsi la scelta con gli Hawks nel 2026. L'attuale contratto da 21,5 milioni di dollari dell'ala della Nazionale non è però garantito e San Antonio non lo confermerà, rendendolo di fatto un free agent ma con una parte sostanziosa dello stipendio, pari a 11,6 milioni, comunque garantita. Da questa solida base partirà la ricerca della nuova squadra di Gallinari, quasi sicuramente una franchigia della Eastern Conference, con Boston Celtics e Miami Heat in prima fila.