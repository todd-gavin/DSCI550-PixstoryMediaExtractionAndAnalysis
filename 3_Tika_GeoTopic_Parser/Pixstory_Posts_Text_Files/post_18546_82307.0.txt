Stasera torna a correre Marcell Jacobs. L'uomo più veloce del mondo sarà in scena in Francia all'Arena Stade Couvert nella quarta tappa del Gold del World Indoor Tour 2022. Un passaggio importante, il terzo dopo quella medaglia d'oro che gli ha cambiato la vita e che ha cambiato l'attesa nei suoi confronti: sulla locandina dell'evento c'è lui in primo piano insieme al mezzofondista norvegese Jakob Ingebrigtsen e a due statunitensi, l’ostacolista Grant Holloway e l’astista Katie Nageotte, medagliati olimpici come lui.

Si correrà ancora sui 60 metri indoor. L'obiettivo è fare bene e perché no battere anche il proprio record italiano di 6"47, cosa possibile. "Questo meeting mi piace e mi porta fortuna", ha detto ai giornalisti Jacobs, "tanto che, per non venir meno alle abitudini e per viverlo fino in fondo, ho preferito tornare nello studentato universitario che circonda l’impianto, piuttosto che andare in hotel. Sto ripetendo le gare della scorsa stagione, è vero. Ma non per una questione di scaramanzia: semplicemente perché un calendario così proposto soddisfa le mie esigenze tecniche e di programmazione".

Le due batterie sono programmate per le ore 20 e 21.30. Nelle altre corsie ci saranno avversari di tutto rispetto: gli americani Ronnie Baker, Marvin Bracy e Mike Rodgers, l’ivoriano Arthur Cissè, il keniano Ferdinand Omanyala e il francese Jimmy Vicaut.