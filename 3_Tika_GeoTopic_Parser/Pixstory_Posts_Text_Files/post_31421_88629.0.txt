Oggi, in occasione della Giornata Internazionale per l’eliminazione della discriminazione razziale, doppio appuntamento con l’Activate Talk di UNICEF “OPS! La tua opinione oltre ogni pregiudizio e contro gli stereotipi”. Il format, pensato per dare voce ad adolescenti e giovani e metterli a confronto con istituzioni, organizzazioni della società civile e settore privato, si inserisce nel quadro delle attività della XVIII Settimana d'Azione contro il Razzismo organizzata dall'UNAR - Ufficio Nazionale Antidiscriminazioni Razziali. L’incontro, che avrà come focus la lotta a stereotipi e pregiudizi e la promozione di una narrativa positiva sulla migrazione, si terrà in presenza dalle 10.00 alle 13.00 alla Città dell’Altra Economia di Roma, sarà trasmesso online dalle 16,30 sui canali UNICEF Italia e ANSA.  Secondo i risultati di un sondaggio lanciato sulla piattaforma digitale U-Report di UNICEF, il 79% dei rispondenti di origine straniera ha dichiarato di aver visto o vissuto pregiudizi razziali da quando in Italia, a causa del colore della pelle, della lingua o della situazione economica. Il 44% dei partecipanti di nazionalità italiana ha ammesso di tendere ad identificare il colore della pelle con l'essere migrante, e il 63% condivide l'idea che tutti e tutte abbiamo dei pregiudizi razziali. Al centro del dibattito il ruolo dei linguaggi creativi e digitali nel contrasto ai pregiudizi razziali, rischi e opportunità dei social media e dell’intelligenza artificiale. Apriranno i lavori Triantafillos Loukarelis, Direttore UNAR - Ufficio Nazionale Antidiscriminazioni Razziali - Presidenza del Consiglio dei Ministri, la Coordinatrice del programma in Italia dell’ufficio UNICEF per l’Europa e l’Asia Centrale Anna Riatti, la Presidente del Comitato Italiano per l’UNICEF Carmela Pace e un videomessaggio dell’Autorità Garante per l’Infanzia e l’Adolescenza, Carla Garlatti. Modera l’incontro Kwanza Musi dos Santos, consulente in Diversity Management, Presidente dell'associazione QuestaèRoma - contro le discriminazioni razziali.  