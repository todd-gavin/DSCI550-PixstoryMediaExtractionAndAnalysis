È uscito il video di “Kanye West”,  il nuovo brano di Mike Lennon che attraversa i momenti più bui del suo passato fino ad arrivare alla serenità ritrovata con il matrimonio celebrato “segretamente” con la sua Kate.
“Kanye West” è una confessione nella quale Mike Lennon offre uno spaccato inedito della sua vita. Il brano è avvolto da atmosfere cupe che si contrappongono alla trasparenza con cui Mike si racconta, svelando la sua storia personale come non l’ha mai raccontata prima: gli abusi di alcol del padre, la dipendenza da droghe della zia e della cugina, la costruzione di affetti al di fuori della famiglia, le aspirazioni per un futuro migliore e il duro lavoro per ottenerlo, il matrimonio “segreto” con Kate e la tensione latente tra i fantasmi del passato e le speranze per il futuro. 
Come se fosse nel mezzo di un’oratoria da campagna elettorale, il video di “Kanye West” apre con Mike Lennon sul proscenio di un palco senza pubblico, se non sé stesso, mentre entra nel vivo delle confessioni personali che questo brano porta con sé. Prende il via un vero e proprio raptus di flahsback e ammissioni che ripercorrono gli aspetti più crudi della vita di Mike sino al dolce epilogo finale: il matrimonio celebrato “segretamente” con Kate nel 2020.

Proprio a lei, che affianca Mike nelle scene finali del video, è dedicato il messaggio conclusivo del video dove l'artista racconta per la prima volta pubblicamente di essersi sposato in piena pandemia, superando difficoltà e incertezze: “Il 21 Novembre del 2020 in piena pandemia, senza dire niente a nessuno, ho sposato Kate, nel piccolo comune di Paderno Dugnano, in provincia di Milano dove abitavo, eravamo io lei e i miei genitori come testimoni e io ero appena guarito dal covid. (...) Ho trovato la persona più importante della mia vita e che solo io posso sapere quello che è meglio per me.”
Kanye West, uno dei grandi idoli di Mike Lennon, viene citato nel titolo, nel testo del brano e nel video come emblema di questa commistione di tensioni, aspirazioni e conflitti che Mike ha vissuto in questi anni.