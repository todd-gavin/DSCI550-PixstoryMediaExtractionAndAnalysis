Tutte le partite di calcio in Italia, dalla serie A ai dilettanti, inizieranno con 5 minuti di ritardo rispetto al previsto come segno di protesta contro l'invasione russa in Ucraina avvenuta nelle scorse ore. A deciderlo la Federcalcio che ha emesso un comunicato: "Senza distinzione, professionisti e dilettanti, si uniranno in un’unica testimonianza di pace, sensibilizzando appassionati e tifosi sul rispetto della vita umana e sulla necessità di trovare una soluzione diplomatica alla crisi in Ucraina".

“I valori universali dello sport ci impongono una riflessione", ha dichiarato il presidente della Figc Gabriele Gravina, "non vogliamo girarci dall’altra parte. Interpretando un sentimento diffuso nell’opinione pubblica italiana, che attraversa in modo trasversale anche il nostro mondo, vogliamo mandare un messaggio chiaro: il movimento calcistico nazionale è sensibile e molto preoccupato per quello che sta accadendo in queste ore, lo sport non fa politica ma reclama a gran voce la pace”.