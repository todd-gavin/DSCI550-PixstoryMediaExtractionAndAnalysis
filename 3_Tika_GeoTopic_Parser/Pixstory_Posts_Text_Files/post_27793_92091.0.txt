Marc Marquez non si ferma e, anzi, prova a forzare i tempi per il suo rientro in MotoGP. Dopo la caduta nel warmup del GP Indonesia che gli è costato il rientro anticipato in Europa, oltre alla rinuncia al GP Argentina di domenica scorsa a causa del riacutizzarsi della diplopia, l’otto volte campione del mondo vuole provare a scendere in pista nella “sua” Austin. Il MotoGP delle Americhe si terrà infatti il prossimo fine settimana e il Cabroncito è già tornato in sella a una moto per verificare che i fastidi alla vista, grosso ostacolo per essere considerato “fit to race”, siano scomparsi. A comunicare il ritorno agli allenamenti è stato lo stesso Marquez, protagonista di una storia Instagram in cui si trova in sella a una Honda CBR 600 RR ovviamente griffata con il numero 93, all’interno di quello che ha tutta l’aria di essere un box di un circuito. Un normale allenamento che però non nasconde la grande voglia di tornare a fare il suo lavoro mettendosi finalmente alle spalle il periodo nerissimo costellato di problemi fisici, tra l’infortunio al braccio e il ritorno della diplopia.

Foto: Instagram marcmarquez93