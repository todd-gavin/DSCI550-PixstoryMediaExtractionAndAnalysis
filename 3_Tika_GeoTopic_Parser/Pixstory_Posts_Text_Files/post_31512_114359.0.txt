Prosegue nel mese di luglio “Lupus in Fabula”, il ciclo di camminate teatrali e ambientali e di proposte di turismo responsabile in programma da maggio a novembre e organizzate nell’ambito del progetto europeo LIFE WolfAlps EU, di cui la Città Metropolitana di Torino è partner. Le camminate propongono pensieri e parole sul tema del lupo e del suo ritorno nelle Alpi, guidati dalla lettura di brani e da interventi di divulgazione naturalistica. Lo scopo è quello di interrogarsi sulla complessità della convivenza uomo-lupo passeggiando tra mito e realtà. Le camminate sono animate dalle compagnie Teatro & Società e Faber Teater e da accompagnatori naturalistici che conoscono in modo approfondito e sanno raccontare territori che spaziano dalla Valle di Susa alla Serra d’Ivrea, dalle Valli di Lanzo alla Val Pellice e alla collina torinese e chierese.

Il prossimo evento è quello di domenica 17 luglio al rifugio Levi Molinari di Salbertrand. L’attività di sabato 16 e domenica 17 luglio concluderà un campo residenziale per ragazzi incentrato sul tema del lupo, che prevede interventi di esperti che operano professionalmente nell’ambito del progetto Life WolfAlps EU.

Si potrà partecipare alla sola camminata teatrale e ambientale, con l’accompagnamento della guida naturalistica Marco Pozzi, ma anche soggiornare nel fine settimana al rifugio, dove l’accoglienza degli ospiti è fissata per le 18 di sabato 16. La struttura che sorge nei boschi dell’Alta Valsusa proporrà una cena con i prodotti del territorio, quattro chiacchiere sul lupo e una passeggiata notturna alla ricerca di emozioni semplici: il buio, il vento tra gli alberi, lo scorrere delle acque dei torrenti, la notte stellata.