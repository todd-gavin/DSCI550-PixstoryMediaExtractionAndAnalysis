La Juventus ha presentato la sua nuova maglia, quella che utilizzerà la prossima stagione, ma che indosserà anche nelle ultime due partite di serie A, a partire da lunedì sera contro la Lazio. E' una maglietta completamente diversa da quella attuale, con un nero molto simile al grigio, almeno vista da lontano. La maglietta è sempre bianca e nera, ma il nero è composto da tanti piccoli triangoli che alla vista sembrano più sbiaditi.

"Dal 2011 i tifosi della Juventus trepidano, esultano, si abbracciano, si entusiasmano e vivono grandi emozioni insieme ai loro campioni in uno stadio che è più che un impianto: è una casa. Proprio l’Allianz Stadium è l’ispirazione del nuovo Home Kit 2022/23, creato da Juventus e adidas Football, che farà il suo esordio sabato 14, in occasione del match delle Women neo campionesse d'Italia, contro il Milan e poi due giorni dopo, lunedì sera, nello stadio bianconero, in occasione dell’ultima di campionato in casa contro la Lazio. In particolare, la divisa compone i colori più iconici della Juve, il bianco e il nero, utilizzando una grafica che parte dalla forma del triangolo: quella stessa figura geometrica che è parte integrante della struttura architettonica dello stadio".

La nuova maglia divide già i tifosi sui social che continuano, da anni, a chiedere delle strisce bianche e nere classiche, come nelle divise di un tempo.