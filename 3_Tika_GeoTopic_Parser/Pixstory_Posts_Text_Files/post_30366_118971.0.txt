Approfittando della tournée americana della Juventus, Giorgio Chiellini è andato a fare visita ai suoi vecchi compagni di squadra ed è stato poi ospite del canale Twitch dei bianconeri: "Che effetto fa? Sono contento, sto qualche giorno con gli amici. In Italia tornerò a dicembre, almeno ho spezzato con un po' di saluti. Paul (Pogba, ndr) non l'ho ancora visto, quando sta bene è un giocatore che fa la differenza. Ho visto che c'era tanto entusiasmo, lui ne porta tanto. Serve ridistribuire responsabilità ai giocatori, speriamo che sarà un gran campionato". Parlando invece della sua nuova avventura con i Los Angeles FC, Chiellini ha spiegato: "Sono stato fortunato, è una buona squadra. La città grande, ma si vive bene. Ci siamo organizzati, si cerca di fare il più possibile per allenarsi, star bene, giocare. Rispetto all'Italia è diverso, ma mi sono ambientato presto. Sono sempre più convinto di aver fatto la scelta giusta, nel momento giusto e al posto giusto. Mi dà possibilità di vedere il futuro e godermi il presente. Sono contento di poter vivere ancora nuove emozioni".