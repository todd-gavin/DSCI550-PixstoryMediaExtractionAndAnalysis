È la Haas la prima scuderia a presentare la sua monoposto per la stagione 2022 di F1. La monoposto si chiama VF-22 e appare nettamente diversa rispetto alla VF-21, come è inevitabile dopo l'introduzione del nuovo regolamento tecnico che rivoluziona le vetture con l'intenzione di favorire le battaglie in pista e i sorpassi.
Le novità più evidenti sono l'ala anteriore dal disegno semplificato, quella posteriore completamente rivoluzionata e le gomme Pirelli da 18" con tanto di copricerchi.
La Haas ha presentato solo in maniera digitale la VF-22, attraverso dei render sviluppati al computer. Il team di ingegneri è guidato dall'italiano Simone Resta e la vettura è la prima ad uscire dal nuovo ufficio di progettazione aperto dalla scuderia americana a Maranello.
La livrea rimane invece del tutto analoga a quella del 2021, con il bianco predominante e i richiami al tricolore della bandiera russa del title sponsor Uralkali.
I due piloti titolari sono i confermati Mick Schumacher e Nikita Mazepin.