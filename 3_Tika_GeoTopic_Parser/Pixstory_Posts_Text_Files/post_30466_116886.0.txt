La pattuglia azzurra nell'NBA s'ingrandisce: al veterano Danilo Gallinari e all'attesissimo rookie Paolo Banchero si aggiunge Simone Fontecchio. Il 26enne, che nell'ultima stagione ha militato in Spagna nel Baskonia, sta per firmare un contratto biennale con gli Utah Jazz. Nelle ultime ore erano emerse diverse voci circa la possibilità che l'ala della Nazionale attraversasse l'Oceano, con un interessamento da parte dei Los Angeles Lakers. Fontecchio andrà invece ai Jazz, squadra che sta ricostruendo dopo l'addio al centro Rudy Gobert e alle prese con i dubbi sul futuro della stella Donovan Mitchell. Qui dovrebbe trovare spazio per un ruolo da protagonista e non da comprimario. Per lui sono pronti anche 6,25 milioni di dollari.