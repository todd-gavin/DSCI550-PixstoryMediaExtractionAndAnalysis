Non si ferma più la Salernitana di Davide Nicola. Nel recupero del match casalingo con il Venezia, i campani hanno vinto per 2-1, uscendo per la prima volta dalla zona retrocessione. In vantaggio dopo 7' grazie al rigore trasformato da Federico Bonazzoli, la Salernitana è stata raggiunta al 58' con il gol di Thomas Henry. Al 67' è però arrivato il gol decisivo di Simone Verdi che ha fatto esplodere l'Arechi. La Salernitana sale così a 29 punti, scavalcando il Cagliari fermo a 28 e ora terz'ultimo. Venezia inchiodato a 22 punti e ormai, a 3 giornate dal termine, con più di un piede in Serie B. Nicola, invece, sta portando a termine l'ennesimo capolavoro, prendendo le redini di una squadra quasi retrocessa e portandola verso la salvezza, come già fatto con Crotone, Genoa e Torino.