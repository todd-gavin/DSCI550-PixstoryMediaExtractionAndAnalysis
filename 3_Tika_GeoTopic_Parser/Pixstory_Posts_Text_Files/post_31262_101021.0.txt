In Europa sabato 21 maggio, in occasione della mobilitazione europea contro la proposta di tassonomia verde Ue, diverse realtà ecologiste ed associazioni scenderanno in piazza per manifestare contro l'inserimento di nucleare e gas come investimenti sostenibili equiparandoli alle energie rinnovabili. Si tratta di una scelta insensata e non giusta, che allontana dalla giusta transizione ecologica verso le fonti rinnovabili. Oltre a Francia, Belgio, Germania, Austria, anche l’Italia sarà in prima linea sabato 21 maggio con due flash mob in programma a Roma e Milano alle ore 17.00 presso le sedi delle istituzioni europee e che vedranno in piazza oltre venti sigle tra associazioni, comitati e movimenti ambientalisti. A Milano l'appuntamento sarà alle 17 a Palazzo delle Stelline, in Corso Magenta n.61 dove sarà realizzato un flash mob che avrà per tema la menzogna letale della tassonomia verde.