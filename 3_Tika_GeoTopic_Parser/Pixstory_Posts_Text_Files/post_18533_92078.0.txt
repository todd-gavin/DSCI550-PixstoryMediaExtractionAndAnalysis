Il giudice sportivo ha reso nota la lista dei giocatori squalificati in seguito all'ultima giornata di campionato di serie A. Tra tutte spicca lo stop al difensore della Juventus Mattia De Sciglio, squalificato "per avere, al termine della gara, nel tunnel che adduce agli spogliatoi, rivolto una critica irrispettosa al direttore di gara". I bianconeri dovranno fare a meno anche di Alvaro Morata, ammonito da diffidato nell'ultima partita contro l'Inter.

Fermati per espulsione Alberto Grassi del Cagliari, Federico Fazio della Salernitana e Sebastiano Luperto dell'Empoli.

Tra gli squalificati, questa volta per somma di ammonizioni, anche Federico Bonazzoli della Salernitana, Marten De Roon dell'Atalanta, Davide Frattesi del Sassuolo, Lautaro Martinez dell'Inter, Lorenzo Pellegrini della Roma, Roberto Pereyra dell'Udinese, Lucas Torreira della Fiorentina e Zambo Anguissa del Napoli.