Max Verstappen alla fine beffa Charles Leclerc nelle qualifiche del venerdì del Gran Premio di Emilia-Romagna e del Made in Italy 2022. Il pilota olandese, in una sessione ancora fortemente condizionata dalle condizioni meteo cangianti, partita sull'asciutto e poi conclusa sul bagnato, ha staccato il miglior tempo della Q3 in 1:27.999, rifilando quasi otto decimi al grande rivale della Ferrari. Un tempo che, però, non è granché 
indicativo: la terza e ultima sessione di qualifica è stata infatti interrotta per ben tre volte e di fatto, pur avendo chiaramente nel piede la possibilità di lottare per la pole position, Leclerc ha potuto spingere soltanto per un giro. Terzo posto per Lando Norris, seguito da Magnussen, Alonso, Ricciardo, Perez, Bottas, Vettel e Sainz. Proprio lo spagnolo della rossa ha molto da recriminare per essere finito contro il muro durante la Q2: domani partirà dalla decima posizione della griglia della Sprint Race. 

Foto: Instagram f1