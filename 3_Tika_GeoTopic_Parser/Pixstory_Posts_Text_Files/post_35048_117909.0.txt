I tifosi di Novak Djokovic hanno lanciato una petizione online su sito Change.org per chiedere alla federazione americana di tennis di collaborare con il Governo statunitense e trovare una soluzione per far entrare il tennista serbo negli Stati Uniti e partecipare agli Us Open. Al momento la presenza di Djokovic allo Slam è frenata dalle norme anticovid degli States che prevono l'ingresso solo a chi ha completato il ciclo vaccinale. Cosa che l'ex numero uno al mondo, come è noto, non ha voluto fare.

In un mese esatto - la petizione è stata lanciata il 21 giugno - l'hanno sottoscritta in quasi 26mila persone, con un obiettivo fissato in 35mila firme. "Non c'è alcun motivo, in questa fase della pandemia, per non permettere a Djokovic di giocare all'edizione di quest'anno degli US Open", si legge nella petizione.

C'è ancora poco tempo per prendere una decisione definitiva visto che gli Us Open inizieranno tra poco più di un mese, il 29 agosto. "Se mi sarà permesso, sarò a New York. Altrimenti non è la fine del mondo", le ultime parole di Djokovic a riguardo.