Grosso spavento per Letizia Paternoster, impegnata negli Europei di ciclismo su pista: la 23enne trentina è caduta a 50 km/h dopo essere stata sbilanciata dalla polacca Lorkowska, picchiando contro la barriera in vetro. I primi soccorsi hanno impiegato 15' per stabilizzarla e trasportarla poi alla clinica Bogenhausen di Monaco. Il referto medico parla di trauma commotivo lieve, frattura non scomposta della clavicola destra in tre punti, amnesia completa dell’accaduto. Dopo la notte in clinica, la sue condizioni sono giudicate in miglioramento e la stessa Paternoster ha tranquillizzato tutti tramite una storia pubblicata su Instagram: “Provo a sorridere e provo a pensare ai grandi obiettivi che ho di fronte! Ho rotto la clavicola in tre parti e ho avuto un trauma cranico... tornerò presto. Grazie a tutti per i messaggi! Un bacio! Vi terrò aggiornati”