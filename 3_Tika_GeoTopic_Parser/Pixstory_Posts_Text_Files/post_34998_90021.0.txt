Quello di quest'anno si preannuncia un Mondiale di Formula Uno competitivo come non mai. Oltre Mercedes e Red Bull c'è la Ferrari che nel secondo circuito stagionale, quello dell'Arabia Saudita, ha fatto registrare il primo e il terzo tempo del secondo turno delle prove libere, rispettivamente con Leclerc (1:30.074) e Sainz (1:30.320). Tra le due Rosse ancora una volta si insinua il campione in carica Verstappen (1:30.214), mentre al quarto posto come tempo di giro c'è il compagno di scuderia Perez (1:30.360). Quinto e sesto giro più veloce per le due Mercedes, con Hamilton più veloce di Russel.

Piccola disavventura per Leclerc che, nonostante il giro più veloce, tentando di migliorare ancora di più il tempo sul cronometro, è andato a pizzicare leggermente il muretto di curva 4 lesionando il braccetto dello sterzo collegato con la sua gomma anteriore sinistra e, quindi, a concludere una ventina di minuti prima del previsto il suo turno serale.

Il secondo turno di prove libere è cominiciato con un quarto d'ora di ritardo perché il Ceo della Formula Uno, Stefano Domenicali, ha voluto discutere di quanto avvenuto poche ore prima e cioè dell'attacco missilistico che ha colpito (a soli 22 km di distanza dal circuito) una centrale petrolifera del main sponsor del Gran Premio saudita.