Verrà onorato a Venezia il 2 Luglio, nel centenario della nascita, lo stilista Pierre Cardin, fondatore della Maison omonima.
Lo annuncia oggi Rodrigo Basilicati Cardin, presidente e direttore generale della Maison Cardin.
L'evento celebrativo si terrà a Palazzo Ca' Bragadin, dimora che lo stilista aveva acquistato molti anni fa destinandola a sua privata residenza quando soggiornava in Italia. Una breve sfilata retrospettiva darà il via all'evento con una selezione di modelli iconici originali, realizzati dallo stilista e sarto italo-francese nel corso dei sette decenni passati. Verrà quindi presentata la nuova collezione "Cent", costituita da una serie di abiti e accessori ecosostenibili e integralmente realizzati con tessuti riciclati, fibre naturali e materiali recuperati nell'atelier parigino. I nuovi modelli Cardin "Cent" sono stati ideati dal team di designer della Maison, con la direzione artistica di Rodrigo Basilicati Cardin.