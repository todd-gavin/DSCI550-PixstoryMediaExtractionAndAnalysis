Da oggi, mercoledì 27 luglio, è disponibile su YouTube il videoclip di “Non Siamo al Centro del Mondo” feat. Fanfara Station, il nuovo singolo del cantautore SGRÒ, in collaborazione con il trio cosmopolita che fonde fiati ed elettronica ai ritmi e canti del Maghreb.
 Distribuito da ADA Music Italy, "Non Siamo al Centro del Mondo" è un invito ad allontanarsi dal calcolo sicuro e comodo della propria quotidianità. Anche a livello musicale la canzone esorta alla scoperta e alla contaminazione, con la fusione di due mondi molto diversi tra loro, quello più cantautorale di Sgrò e quello più world music dei Fanfara Station.
Realizzato con il sostegno di Italia Music Lab e con la direzione artistica di Carlo Alberto Giordan, il video di "Non Siamo al Centro del Mondo" parla di confini. Tramite la tematica del viaggio, infatti, ci troviamo dentro una cartina geografica sconosciuta che si riflette sul paesaggio interiore di chi ha deciso di attraversare le proprie frontiere. A una nuova geografia fisica, quindi, corrisponde una geografia emotiva altrettanto nuova. I panorami fuori da noi dialogano incessantemente con i nostri scenari interiori fino a confondersi e contaminarsi l'uno nell'altro. Questa fluidità è resa efficacemente dai tratti mutevoli, primitivi ed evocativi di Luca Di Battista, illustratore e animatore del video.
“Nel video di "Non Siamo al Centro del Mondo"i pensieri diventano visibili. Quel che vediamo, che poi è quello che vorrei vivere, sono tutte queste possibilità lasciate abbronzare fuori, alla luce del sole. Possibilità di viaggio, di scoperta, di contaminazione. Insomma, di qualcosa che mi faccia uscire dai miei confini”
Intimo, metaforico e autoironico, Sgrò ha pubblicato il suo primo album lo scorso 19 novembre. “Macedonia” è uno sguardo sensibile, inusuale ed evocativo sulla quotidianità. La voce del cantautore, a tratti apatica, eppure sempre molto espressiva, ci offre con queste canzoni la sua macedonia, le sue emozioni tagliate in piccoli pezzi, aspri e dolci. A livello musicale, il cuore del progetto è un profondo amore per le produzioni di Battisti e di Battiato a cavallo tra gli anni settanta e ottanta, con riferimenti stilistici più contemporanei che sono una sorta di preziosa speziatura all'interno delle canzoni.