Massimiliano Allegri cerca di inquadrare il pesante 0-3 casalingo incassato dalla Juventus contro il Villareal nel ritorno degli ottavi di Champions League. Il mister dei bianconeri ha ricordato come per tre quarti di gara la sua squadra avesse meritato più degli avversari: "La squadra per 75' ha fatto bene, poi loro si sono messi in 9 dietro la linea della palla, non provavano più nemmeno i contropiedi e hanno saputo sfruttare gli episodi. Siamo delusi ma non ho nulla da rimproverare alla squadra". Per la Juventus è la quarta eliminazione precoce consecutiva in Champions League, ma Allegri non vuole giudizi come nel recente passato, quando la squadra partiva con aspettative maggiori sulla scena europea: "Parlare di fallimento è disonestà intellettuale e io non posso farci niente. Io so il valore della squadra. Io sto sempre coi piedi per terra e soprattutto valuto quello che ho in mano".