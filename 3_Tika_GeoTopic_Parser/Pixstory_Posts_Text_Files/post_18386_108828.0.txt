Sognare non costa nulla e quindi perché non farlo? Dopo l'incredibile salvezza raggiunta lo scorso anno, la Salernitana crede davvero di poter portare Cavani in granata. Una "mission impossible" a cui però il presidente Iervolino fa affidamento, tanto che ha presentato una proposta ufficiale all'attaccante che, al momento, si trova in vacanza in Uruguay e al suo ritorno, ha detto, deciderà il suo futuro.

La Salernitana avrebbe offerto due milioni di euro a stagione al Matador, più bonus legati a presenze e gol. Cavani, svincolato dal Manchester United con cui ha fatto solamente due gol nell'ultima Premier League, vorrebbe giocare in una squadra che fa la Champions League ma in assenza di proposte da big club potrebbe valutare seriamente il ritorno in Italia e la Salernitana potrebbe essere una nuova sfida.

Cavani, 35 anni, in carriera ha vestito le maglie del Danubio, del Palermo, del Napoli, del Paris Saint Germain e del Manchester United.