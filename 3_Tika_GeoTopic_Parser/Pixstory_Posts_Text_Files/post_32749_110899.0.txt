Serata da incorniciare per i colori italiani a Budapest. Dopo la doppietta Paltrinieri-Acerenza di questa mattina nella 10 km di fondo, gli azzurri conquistano un'altra medaglia (la ventesima a questa edizione dei mondiali) grazie alla giovanissima coppia composta da Matteo Santoro e Chiara Pellacani con quest'ultima reduce, solo un'ora prima, da un amaro quarto posto nella finale del trampolino da un metro. I due azzurrini, 15 anni lui (la medaglia maschile più giovane di sempre ai mondiali) e 19 lei si arrendono solamente alla Cina, sopravanzando i formidabili britannici. A mettere la ciliegina sulla torta di una giornata sensazionale ci pensa poi il Settebello! La nazionale di pallanuoto, allenata da Sandro Campagna, supera i padroni di casa dell'Ungheria per 11-10 ammutolendo gli oltre 7.000 tifosi presenti e guadagnandosi la semifinale iridata contro la Grecia. Domani, intanto, sarà la volta del Setterosa, che deve superare l'Everest Stati Uniti per conquistare la finale iridata.