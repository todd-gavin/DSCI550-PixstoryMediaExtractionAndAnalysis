A una giornata dal termine sono ancora tante le cose da decidere nel campionato italiano di calcio 2021-22. Intanto lo scudetto: Sassuolo-Milan e Inter-Sampdoria si giocheranno domenica alle 18. Ai rossoneri basterà un punto per laurearsi campioni, ai nerazzurri servirà vincere e sperare in una sconfitta dei cugini. Già decisi i posti di Napoli e Juventus in Champions League (così come quelli, ovviamente, di Milan e Inter), resta da decidere chi si unirà alla Lazio in Europa League tra Roma, Atalanta e Fiorentina. La Roma ha infatti 60 punti contro i 59 di Fiorentina e Atalanta, e se dovesse battere il Torino venerdì prossimo si prenderebbe il posto nella seconda coppa europa. In caso di pareggio o sconfitta, la Roma avrebbe però una seconda possibilità di accedere all'Europa League, ossia se vincesse la Conference League il 25 maggio prossimo contro il Feyenoord. L'Atalanta, invece, si assicurerebbe l'Europa (in quale coppa dipende dalle altre due squadre) solo battendo l'Empoli e sperando che Fiorentina o Roma non vincano. La Fiorentina, infine, deve battere la Juventus e sarà certa dell'Europa. Resta poi da decidere chi andrà in serie B oltre a Venezia e Genoa. Il Cagliari ha 29 punti contro i 31 della Salernitana e ha bisogno di battere il Venezia in casa per tenere aperta la speranza. In tal caso la Salernitana dovrebbe vincere, perché se pareggiasse, a parità dei punti con gli isolani, retrocederebbe.