13 मार्च को चित्रकूट जिले के सीतापुर चौकी क्षेत्र में एक दलित बच्चे की लाश डिब्बे में मिली. इस खबर ने जिले में हड़कंप मचा दिया है. इस समय जिले में हिंसा की घटनाएं तेज़ी से बढ़ रही है. महिला हिंसा के केस तो हर रोज़ सुनने में आ रहे है. लेकिन बच्चों और किशोरों के साथ हिंसा के मामले भी बढ़ रहे है. 9 साल के कन्हैया की हत्या के बाद एक बार फिर पुलिस की लापरवाही सामने आई है - आखिर दलित पीढ़ितों के केस में क्यों सुनवाई नहीं हो रही है? 

कन्हैया की माँ जमुनिया का बयान है कि 8 मार्च की तरीक को 11 बजे से उनका बच्चा गायब था. जब शाम होने पर भी वो घर नहीं आया तो परिवार वाले बच्चे को ढूंढ़ने में लग गए लेकिन कुछ पता नहीं चला. अगले दिन सीतापुर चौकी में लापता होने की रिपोर्ट दर्ज करने कन्हैया के परिवार गए लेकिन पुलिस ने कोई रिपोर्ट दर्ज नहीं की. कन्हैया तीन दिन बाद भी नहीं मिला. परिवार पुलिस थाने वापस पहुंचा लेकिन उन्हें भगा दिया गया - यह कहकर की कहीं खुद परिवार ने तो गायब नहीं किया. चार दिन बाद जब उनके मोहल्ले के एक घर से बदबू आने लगी तो गांव वालों ने जांच के लिए पुलिस को बुलाया. उस खाली घर का ताला तोड़ने पर पुलिस को कन्हैया की लाश एक डिब्बे में मिली. गांव वालों ने पुलिस को अपराधियों की सूचना दी लेकिन पुलिस मानने को तैयार नहीं थी. इस बात पर गांव वालों ने चक्का जाम किया ताकि पुलिस कन्हैया की बॉडी को लेकर न जाए. इस बीच कुछ दलित संघठन भी घटना स्थल पर पहुंचे जिससे पुलिस की कारवाही शुरू तो हुई. 

इस केस में गांव के भुल्लू को दोषी व्यक्ति माना जा रहा है जो एक दादू टाइप के परिवार से है. इनके ऊपर एक और केस भी लगा था जिसमे भी एक बच्चे की हत्या की गई थी. भुल्लू का परिवार जान से मारने की धमकी दे रहे है जिससे गांव के लोग डरे हुए भी है. भुल्लू के साथ साथ पुलिस ने कन्हैया के परिवार के दो सदस्यों को भी गिरफ्तार किया है .