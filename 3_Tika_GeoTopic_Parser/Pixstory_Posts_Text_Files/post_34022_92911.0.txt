Non è un momento facile in casa Manchester United. Dopo l’eliminazione dalla Champions per mano dell’Atlético, i Red Devils hanno perso colpi anche in campionato: nelle ultime 5 partite, Bruno Fernandes e compagni hanno conquistato appena 5 punti. Complicando così la corsa al 4° posto, oggi occupato dal Tottenham e distante 6 lunghezze a 7 giornate dalla fine del campionato.

L’ultimo passo falso è arrivato nella giornata di ieri contro l’Everton, che a Goodison Park ha battuto lo United per 1-0. Un successo importante per i Toffess in chiave salvezza, ma allo stesso tempo una sconfitta che potrebbe risultare decisiva per i Red Devils nella lotta Champions. 

È tanto il nervosismo nello spogliatoio del Manchester, a cominciare da Cristiano Ronaldo. Al fischio finale della gara con l’Everton, infastidito dal ko e da un’altra prestazione insufficiente, CR7 ha preso il telefono di un tifoso e lo ha buttato a terra con rabbia all’uscita dal terreno di gioco.

A distanza di qualche ora, il portoghese si è scusato per il brutto gesto: «Non è mai facile avere a che fare con le emozioni nei momenti difficili. Tuttavia, dobbiamo sempre essere rispettosi e dare l’esempio ai giovani. Mi scuso per lo sfogo e vorrei invitare questo tifoso a guardare una partita dello United all’Old Trafford».