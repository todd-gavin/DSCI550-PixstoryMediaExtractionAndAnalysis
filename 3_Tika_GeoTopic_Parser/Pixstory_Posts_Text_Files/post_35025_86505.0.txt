Sono 20 gli atleti convocati per i Mondiali Indoor 2022 di atletica leggera in programma nel week end del 18-20 marzo a Belgrado, in Serbia. La lista è stata diramata da Antonio La Torre, Direttore Tecnico della Nazionale Italiana: tra i nomi spiccano quelli delle medaglie d'oro olimpiche Marcell Jacobs (100 metri e staffetta 4x100) e Gianmarco Tamberi (salto in alto), due che hanno fatto gioire l'Italia sportiva nel giro di una ventina di minuti l'uno dall'altro. In realtà c'è ancora qualche riserva sull'atleta marchigiano che ha annunciato che nei prossimi giorni valuterà se partecipare o meno alla kermesse, in base ai riscontri che arriveranno dagli allenamenti.

Tra i convocati ci sono anche Larissa Iapichino per il salto in lungo e Zaynab Dosso, fresca primatista italiana sui 60 metri. Per il lancio del peso ci sono Nick Ponzio (autore del record italiano l’altro ieri) e Zane Weir (quinto alle Olimpiadi di Tokyo 2020). E ancora: Ossama Meslek, già primatista italiano sui 1500 metri, Pietro Arese e Nesim Amsellek sulla mezza distanza, Dario Dester e Sveva Gerevini nelle prove multiple e Paolo Dal Molin nella corsa a ostacoli insieme a Hassane Fofana.

Per il salto triplo sono stati inseriti in lista Emmanuel Ihemeje e Darya Derkach. Prima convocazione invece per Nesim Amsellek (1500 metri) e Aurora Berton (60 metri).