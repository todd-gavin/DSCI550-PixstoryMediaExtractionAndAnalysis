Dopo Kim Kardashian, Balenciaga chiama a rapporto Bfrnd per il secondo drop della nuova campagna multifase. One-man band di origini francesi, il musicista 28enne è più che un friend of the house della maison di Kering. Dal 2017, infatti, è stato il compositore dietro ogni show del brand, traducendo in musica la visione di Demna, che si tratti di ensemble orchestrali, partiture industrial martellanti, techno tribale o hardcore a 160 bpm.

Fotografato da Stef Mitchell, Bfrnd interpreta lo spirito dell'adv, che mette in luce l'idea di una collezione timeless (vedere MFF del 2 febbraio), indossando hoodie e pantaloni over total black, accompagnati dalle Space shoes. E posando di fronte alle linee nette di un portellone d'automobile verde acido. Mentre un video, che completa la campagna, lo mostra intento ad accarezzare i due cani con cui condivide la casa a Zurigo, dove vive con il marito.