Non è stata solo la giornata di Arianna Fontana, Federica Brignone e del duo del curling misto composto da Stefania Constantini e Amos Mosaner a Pechino. In questa foltissima giornata di gare per lo sport azzurro, sono arrivate anche grandi e piccole delusioni, così come tanti bei segnali per il futuro. Nella notte, Christof Innerhofer finisce fuori dopo poche porte nella discesa libera maschile di sci, dopo aver mostrato tanto potenziale nelle tre discese di prova, mentre Dominik Paris, il più atteso della vigilia in casa Italia, ha sciato bene ma non ha fatto meglio che sesto. Il titolo olimpico è andato allo svizzero Beat Feuz, che sigilla una carriera straordinaria. Molto positivo il quinto posto di Emiliano Lauzi nello snowboard slopestyle, dove l'oro è andato al canadese Perrot, che dopo il tumore diagnosticatogli tre anni fa, ha sconfitto anche tutti gli avversari. Quinto posto anche per Francesca Lollobrigida nei 1.500 metri di pattinaggio pista lunga: l'argento dei 3.000 metri, in una gara non sua, è stata comunque bravissima, sfiorando il podio per appena 4 decimi. Potrà rifarsi nella mass-start del 19 febbraio. Prova negativa anche nel biathlon, con Dorothea Wierer che getta al vento una possibile medaglia con due errori all'ultimo poligono. La campionessa italiana è comunque arrivata 18°, mentre molto peggio ha fatto Lisa Vittozzi, autrice di 5 errori su 5 al primo poligono e naufragata in fondo al gruppo. Domani sarà la giornata del Super-G maschile con Paris, Innerhofer  e Marsaglia (oggi 15°) chiamati al riscatto, di Federico Pellegrino nello sprint a tecnica libera dello sci di fondo e della nazionale di curling misto.