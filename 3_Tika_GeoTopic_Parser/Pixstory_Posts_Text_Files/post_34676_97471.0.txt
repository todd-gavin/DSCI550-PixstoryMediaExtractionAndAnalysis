Con Dybala in partenza, presto la maglia numero 10 della Juventus sarà senza proprietario. Dopo un ventennio sulle spalle di Del Piero, il numero che era appartenuto già a giocatori del calibro di Roberto Baggio e Platini (per citarne solo due) potrebbe passare dall’argentino a un giocatore che è già in rosa, Federico Chiesa. L’ex Fiorentina è italiano, giovane, ha già un’esperienza non da poco, ha vinto un Europeo da protagonista e soprattutto in poco tempo ha già conquistato tutta la tifoseria, tanto che gli stessi supporter hanno creato l’hashtag #Chiesa10.

Quando Del Piero lasciò la Juventus disse: “La maglia numero 10 della Juve deve essere indossata, non ritirata. È bello che tutti i bambini possano sognare di giocare con una maglia che in 113 anni è stata vestita da grandissimi campioni. La Juve c’è stata, c’è e ci sarà a prescindere da Alessandro Del Piero”. Stesso discorso fatto da Totti. E Federico Chiesa, che nel 2012 aveva 15 anni, sembra poter essere l’uomo giusto per la 10. D’altronde c’è un’altra cosa che lo lega a Del Piero: lo scorso settembre Chiesa ha segnato in Champions League contro il Chelsea, mettendo a segno il quarto gol consecutivo nella massima competizione continentale ed eguagliando proprio Del Piero, l’ultimo juventino capace di un simile exploit nell'edizione 1997-1998.

"Il 10 è la maglia dei grandi giocatori e al momento giusto andrà sulle spalle di chi la merita”, con queste parole Andrea Agnelli dopo l’addio di Del Piero aveva confermato che la maglia non sarebbe stata ritirata ma che, anzi, sarebbe continuata ad essere pesante e finita sulle spalle di chi avrebbe meritato.

Per la cronaca, Chiesa attualmente è nella sua fase post operazione al crociato e al legamento. Non rientrerà prima di settembre-ottobre e lo farà gradualmente. Magari con il numero 10 sulle spalle.