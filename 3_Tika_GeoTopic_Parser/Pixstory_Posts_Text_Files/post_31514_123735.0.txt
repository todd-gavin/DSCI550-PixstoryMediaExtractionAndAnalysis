Da martedì 21 giugno fino a domenica 11 settembre il Museo Nazionale Scienza e Tecnologia Leonardo da Vinci propone MuseoEstate, il programma di attività estive dedicate ad adulti e bambini. Prolungati anche gli orari di visita fino alle 18 da martedì a venerdì e fino alle 19 sabato e festivi. 

Ogni weekend i visitatori potranno intraprendere un viaggio dentro la scienza, sperimentando diverse attività nei laboratori interattivi dove si alterneranno le proposte dell’i.lab Leonardo e Genetica, e potranno partecipare alle visite guidate gratuite all’esposizione Trasporti con C’era una volta il viaggio e alle Gallerie Leonardo con C’era una volta Leonardo. 

Spazio alle attività anche in Tinkering Zone, dove le bambine e i bambini dagli otto anni potranno creare flipper fai da te sfruttando la forza di gravità, l’elasticità e la geometria. 

Nel weekend sono inoltre prenotabili le visite guidate a pagamento al sottomarino Enrico Toti e alle Gallerie Leonardo, la più grande esposizione al mondo dedicata a Leonardo da Vinci, visitabile accompagnati da una guida anche durante la settimana.

Resteranno sempre visitabili le esposizioni permanenti, dall’Area Spazio con il frammento di Luna alle locomotive di altri tempi, dai grandi velieri agli aerei pionieri del volo.