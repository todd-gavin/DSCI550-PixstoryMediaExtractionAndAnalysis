Dopo la delusione di Imola, la Ferrari torna prepotentemente al comando. Lo fa nelle qualifiche del GP Miami 2022, sulla nuova pista disegnata attorno all'Hard Rock Stadium, in una sessione ancora caratterizzata dal clima umido e afoso: Charles Leclerc e Carlos Sainz hanno infatti regalato ai tifosi del Cavallino Rampante una grande prima fila, che porta le due F1-75 a vincere la prima doppia sfida sul giro secco con le Red Bull RB18 di Max Verstappen e Sergio Perez. Proprio il campione del mondo, al comando della classifica provvisoria al 
termine del primo tentativo in Q3, ha chiuso al terzo posto dopo aver sbagliato nel momento decisivo delle qualifiche, perdendo il controllo della sua monoposto nel primo settore. Un errore che ha di fatto estromesso l'olandese dalla lotta per la pole, centrata dal rivale della Ferrari con il tempo record di 1:28.796. Regna comunque il grande equilibrio tra le due scuderie al vertice della Formula 1: tra Leclerc, primo, e Perez, 
quarto, ci sono soltanto 240 millesimi di distacco. A preannunciare una gara - appuntamento alle 21.30 di domenica 8 maggio - che sarà combattutissima…

Foto: Instagram f1