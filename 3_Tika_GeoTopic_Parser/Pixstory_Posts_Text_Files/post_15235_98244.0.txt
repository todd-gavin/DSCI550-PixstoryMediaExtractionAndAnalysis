Oggi ho visitato a Milano il più importante forum sull’ecommerce del Paese. Inutile dire che lo shopping on line va molto bene, che durante la pandemia c’è stato un vero boom per gli acquisti in rete che stanno reggendo anche ora che i lockdown sono finiti (in Italia si parla di 9 nuovi milioni di compratori online) e che si stanno sviluppando nuove tecniche per la sicurezza negli acquisti, l’esperienzialità, lo sfruttamento dell’intelligenza artificiale per creare ‘commessi’ virtuali… mi interessa molto il discorso sulla sostenibilità: da un lato abbiamo chi ci dice che bisogna prediligere l’acquisto di quartiere, il negozietto della nostra cittadina, la spesa dal contadino a km zero e dall’altra abbiamo tutta questa armata di grandi retailer e di tecnologie che ci spingono a comprare tutto muovendoci in un mondo virtuale, anche molto divertente a volte, che però rischia di essere poco sostenibile. Pensiamo agli imballaggi (montagne di spazzatura), ai resi (che viaggiano due volte), al trasporto door to door tutto su gomma.. eppure gli addetti del settore danno dati molto incoraggianti, spiegano che in termini ambientali è meglio scegliere un prodotto online invece di recarsi con la propria auto a cercarlo, soprattutto se poi non lo trovo e devo fare diversi tragitti. È meno impattante fare degli ordini online se per comprare la stessa cosa devo fare più di 15 km. È meglio capire online se un prodotto è effettivamente presente in negozio prima di recarvisi. Insomma, a quanto pare l’ecommerce non sarebbe inquinante come si pensava e le aziende stanno lavorando per ridurre gli imballaggi, renderli ecologici, usare veicoli elettrici per le consegne. Addirittura Amazon in America sta chiedendo ai suoi clienti di fissare le consegne solo in un unico giorno. Voi cosa ne pensate? Comprate online?! Avete studi che riguardano questo fenomeno nel vostro paese? Scrivetemi!