Criminalità, Libera: aumenta riciclaggio di denaro in Lombardia
La Lombardia in zona rossa per aumento dei reati di riciclaggio di denaro, delitti informatici, truffe e frodi via web, mentre si trova in zona arancione per aumento delle segnalazioni sospette antiriciclaggio, detenendone però il primato nazionale in termini assoluti. Diminuiscono le interdittive antimafia, registrando un calo del 25% rispetto al biennio precedente. In zona bianca anche per il reato di usura con un calo dell’8%.

La criminalità, proprio come il virus, presenta dei sintomi: reati spia, interdittive che colpiscono le aziende, nelle frodi informatiche, truffe sui ristori, sui bonus edilizi, sulle aziende in crisi e a rischio fallimento. Libera e Lavialibera presentano il dossier “La tempesta perfetta 2022. La variante Criminalità” nel quale sono stati elaborati dati e analisi delle Forze dell'Ordine, del Ministero dell'Interno e degli studi e rapporti sul riciclaggio della Banca d’Italia.

Per fotografare l'andamento del contagio della variante “criminalità” e per analizzare il diffondersi dell’infezione mafiosa all’interno del Paese, sono stati elaborati i dati relativi ad alcuni reati spia, quelle condotte che riflettono in sé il pericolo di infiltrazione mafiosa. Per i singoli reati sono stati messi a confronto i dati complessivi del biennio pre-pandemico 2018/19 con il biennio 2020/21 caratterizzato dall’emergenza. È stata elaborata per ogni regione la variazione percentuale tra i due bienni per i singoli reati. In base al rialzo legato al diffondersi della variante “criminalità” abbiamo posizionato le regioni in zona rossa (massimo rischio dove si è registrato un incremento percentuale tra il 26-100%), zona arancione (alto rischio dove si è registrato un incremento percentuale tra il 11-25%), zona gialla (rischio moderato, incremento percentuale tra il 1-10%) e zona bianca (rischio basso dove si è registrato un calo di percentuale). Il paese risulta a macchia di leopardo, prevalentemente in zona rossa per il numero di interdittive, reati sul web e segnalazioni sospette antiriciclaggio.
Nel biennio pandemico 2020/2021 le segnalazioni sospette complessivamente hanno raggiunto la cifra di 252.711 con un incremento del 24% rispetto al biennio pre-pandemico 2018/2019. La Lombardia si colloca fra le regioni in zona arancione con un incremento, la prima regione in Italia.