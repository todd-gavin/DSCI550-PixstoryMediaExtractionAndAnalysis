Oltre alle critiche per l'eliminazione ad opera della Macedonia del Nord, la Nazionale italiana di calcio ha dovuto affrontare anche le polemiche per le condizioni in cui i giocatori hanno lasciato lo spogliatoio dello stadio Barbera di Palermo. Le immagini del caos e dei rifiuti lasciati con scarso senso civico dagli azzurri sono stati una perdita di stile e una caduta d'immagine in uno dei periodi di per sé già più bui nella storia della Nazionale.
Oggi è così intervenuto a riguardo Leonardo Bonucci, uno dei calciatori più esperti tra gli uomini del CT Roberto Mancini: "Abbiamo fatto un grosso errore, la prossima volta faremo più attenzione. Nella delusione non abbiamo pensato a certi particolari che fanno la differenza. Nelle prossime partite chiederemo più attrezzature per gestire e buttare via i rifiuti. Chiediamo scusa".
Paolo Corbi, responsabile della comunicazione, ha cercato di fare chiarezza sull'episodio: "È un aspetto che abbiamo colpevolmente sottovalutato, ci siamo già scusati con il Palermo Calcio. Purtroppo c'era un clima di grande delusione e dovevamo pure prendere subito il volo per tornare a Coverciano. Anche se dobbiamo dire che lo stato dello spogliatoio quando siamo andati via non era proprio quello del video e non tutto ci appartiene".