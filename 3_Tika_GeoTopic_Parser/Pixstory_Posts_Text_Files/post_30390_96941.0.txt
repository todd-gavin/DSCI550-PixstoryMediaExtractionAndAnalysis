Stefano Tacconi è ricoverato da sabato nel reparto di neurochirurgia dell'ospedale di Alessandria, dopo essere stato colpito da un'emorragia cerebrale da rottura di aneurisma. Le condizioni dell'ex portiere della Juventus, 64 anni, erano apparse da subito serie. Tacconi è ancora in coma, ma ci sono i primi segnali positivi, come ha raccontato il figlio Andrea ai microfoni di RaiSport: " In questo momento è stabile, ma in coma farmacologico. Ha fatto una TAC lunedì pomeriggio e non ci sono particolari problemi. L’emorragia di sabato è stata fermata, ora dobbiamo attendere la ripresa. Ci sono i primi segnali che sono incoraggianti, papà muove un po’ gli occhi e gli arti, ma serve tempo". Anche l'ospedale ha diffuso un nuovo bollettino che invita alla prudenza, ma accende anche la speranza: " La situazione è ancora stazionaria. Tacconi è farmacologicamente sedato. Il percorso sarà ancora lungo e i prossimi giorni saranno determinanti per capire l'andamento della situazione. Sicuramente il fattore tempo è stato fondamentale: aver riconosciuto il problema e aver centralizzato le cure, trasferendo il paziente in un ospedale hub, ha fatto la differenza per un intervento precoce al fine di evitare una seconda emorragia che sarebbe potuta essere fatale".