Prosegue la sfida tra i due più papabili candidati al titolo 2022 in questo equilibratissimo mondiale di Formula 1. Il ferrarista Charles Leclerc, nonostante un testacoda nel primo tentativo della decisiva Q3, ha sfoderato una prestazione mostruosa nel secondo tentativo, chiudendo in 1:18.750, un tempo irraggiungibile per chiunque. Al suo fianco scatterà domani nel Gran Premio di Spagna, il rivale Max Verstappen su Red Bull, che si è fermato a 3 decimi di distanza, non potendo rispondere al tempo super di Leclerc per un problema tecnico sulla sua auto. In seconda fila ci saranno l'idolo di casa Carlos Sainz e il bravissimo George Russell con una Mercedes molto cresciuta, terza fila per Sergio Perez (Red Bull) e per Lewis Hamilton (Mercedes). Altri tre motorizzati Ferrari in top ten, con l'Alfa Romeo di Bottas settima, la Haas di Magnussen ottava e l'altra Haas di Mick Schumacher decima, dietro a Daniel Ricciardo con la McLaren. Fuori dalla Q3 LAndo Norris (11°) e addirittura eliminati in Q1 Sebastian Vettel (16°) e Fernando Alonso (17°).