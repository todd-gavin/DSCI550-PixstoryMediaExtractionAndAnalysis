La Croazia dovrebbe diventare il primo gennaio 2023 il ventesimo paese membro della zona euro. Il paese nato dalla disintegrazione della Jugoslavia negli anni ’90 ha ottenuto oggi, mercoledì 1 giugno, il via libera da parte della Commissione europea.

Il benestare definitivo del Consiglio dovrebbe giungere in luglio dopo una valutazione della Banca centrale europea, dei ministri delle Finanze dell'Eurogruppo e del Parlamento europeo. Nel suo rapporto, l'esecutivo comunitario nota che la Croazia rispetta «i quattro criteri di convergenza» previsti dai trattati e che riguardano l'andamento dei tassi d'interesse, dell'inflazione, dei conti pubblici e del tasso di cambio. Inoltre, Bruxelles spiega che la legislazione croata è «pienamente compatibile» con i Trattati europei.