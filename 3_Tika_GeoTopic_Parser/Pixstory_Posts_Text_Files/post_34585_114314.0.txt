Il nuovo Milan sta nascendo. Quello che cercherà di difendere il tricolore parte da Origi, attaccante che arriva dal Liverpool e che in rossonero cercherà di mettersi in mostra a suon di gol. Oggi è stato presentato e le sue prime parole sono state sul perché abbia scelto il Milan (arriva a parametro zero) e come sia nata la trattativa: "Qui c'è un progetto speciale, l'ho condiviso totalmente, e la legacy dell'AC Milan, la sua storia speciale sono per me ideali per la mia mentalità. Per me è un onore farne parte. Questo club ha un'eredità che tramanda di generazione in generazione". "Abbiamo avuto dei contatti verso la fine della stagione, ma io ero concentrato sul Liverpool. È stato decisivo parlare con Maldini e Massara. Maldini è stato uno dei giocatori più importanti al mondo, è un esempio per me. Massara sta avendo un percorso fantastico da dirigente. Questi dirigenti hanno portato valori importanti".

Origi ha già incontrato mister Pioli: "Ho gradito la bella accoglienza che ho avuto. Si sente la grande coesione che c'è nel gruppo. Ho parlato con Pioli, posso dire che c'è grande entusiasmo per l'inizio di questo percorso insieme. Ci aspettiamo molto da questo percorso. Qui al Milan si percepisce la grande unione che c'è, il mister ha fatto un grande lavoro". Ora è il momento di mettersi all'opera e il giocatore non vede l'ora.