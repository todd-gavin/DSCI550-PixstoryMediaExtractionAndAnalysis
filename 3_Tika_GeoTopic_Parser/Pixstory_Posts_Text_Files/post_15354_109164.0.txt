Al via sabato 25 giugno a PORTACOMARO (AT) la 7ª edizione del MONFERRATO ON STAGE, la rassegna itinerante che unisce musica ed enogastronomia al fine di valorizzare e far conoscere sempre più il territorio del Monferrato (Piemonte).    
 
Il primo dei 18 eventi che si terranno tra il 25 giugno e il 3 settembre in vari comuni del territorio situato tra le provincie di Torino, Asti e Alessandria, vedrà salire sul palco i chitarristi LUCA COLOMBO, ANDREA CERVETTO e GIUSEPPE SCARPATO con “NOTTE DELLE CHITARRE”. Oltre 2 ore di musica live in cui i tre chitarristi, accompagnati da Nicolas Megna (batteria), Simone Tosto (basso), Michele Lombardi (tastiere), Samuele Perduca (chitarra), Ettore Diliberto (chitarra e voce) e dalla cantautrice Francesca de Bonis (voce), ripercorreranno la storia della musica italiana e i grandi classici internazionali.
La specialità culinaria protagonista della serata sarà il Monferrino, panino con la salamella proposto anche in una speciale versione vegetariana, accompagnato dal Freisa.