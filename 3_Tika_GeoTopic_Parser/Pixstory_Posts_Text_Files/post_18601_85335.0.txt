Il difensore del Manchester City Ruben Dias dovrà stare a riposo dalle 4 alle 6 settimane per un problema al tendine del ginocchio. Tegola non solo per Pep Guariola, tecnico dei Citizens, ma anche per la sua nazionale, il Portogallo, che a fine mese sarà impegnata nei playoff delle qualificazioni per il Mondiale. Dopo la partita con la Turchia i portoghesi potrebbero incontrare Italia o Macedonia nella finalina per aggiudicarsi un posto per la fase finale del campionato del Mondo.

Prima di saltare i match con la sua nazionale, Ruben Dias salterà diverse partite con il Manchester City, prima fra tutte il derby cittadino contro lo United. "Purtroppo sono cose che succedono durante una stagione", ha detto Guardiola a proposito dell'infortunio al suo difensore, "uno dei nostri migliori giocatori, Kevin De Bruyne, è stato fuori per 8-9 mesi, non ho intenzione di piangere".