Adesso il quadro dei team di Formula 1 è finalmente completo: a svelarsi oggi, in un evento live a Parigi, nelle sue forme e nei suoi colori è l’Alpine A522, la monoposto per il Mondiale F1 2022 di Fernando Alonso ed Esteban Ocon. Il team francese, che prosegue la storia gloriosa del brand Renault, conferma la colorazione blu, al quale si affianca il rosa del title sponsor BWT, azienda che lavora nel settore della purificazione dell’acqua e che era tra i partner Aston Martin fino alla passata stagione. Proprio per rafforzare il concetto della nuova collaborazione tra i due brand, nell’evento odierno sono state svelate ben due livree diverse: la prima, blu con inserti rosa nella zona delle pance, sarà usata nell’arco dell’intera stagione mentre l’altra, tutta rosa come le vecchie Force India e Racing Point, sarà scelta per i primi due GP di Bahrain e Arabia Saudita. 
Già mercoledì la nuova Alpine sarà in pista a Barcellona per la sessione inaugurale di test invernali della Formula 1.