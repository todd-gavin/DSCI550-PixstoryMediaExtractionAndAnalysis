Ieri era stato soltanto il lampo di Lando Norris, allo scadere delle otto ore di test del primo giorno del Mondiale F1 2022, a togliere alla Ferrari la prima soddisfazione dell’anno. La delusione, per quanto poco valgano i tempi in queste circostanze, è però durata ben poco: nella seconda tornata di test precampionato a Barcellona, è stato infatti Charles Leclerc il più rapido di tutti grazie al crono di 1:19:689, ottenuto con gomme medie C3, davanti a Gasly e Ricciardo, che però hanno usato una mescola più morbida per ottenere il proprio miglior crono di giornata. A colpire positivamente per la Ferrari è poi l’affidabilità, con altri 150 giri portati a casa con Sainz (che ha girato al mattino) e Leclerc. Meno bene è andata alla Red Bull, con Perez che ha perso gran parte della giornata dopo essere rimasto fermo in pista per un problema tecnico, chiudendo solo 78 tornate. Curiosità: Hamilton, che non ha però cercato il tempo, ha percorso 40 giri al mattino prima di cedere il volante al compagno Russell (quarto) chiudendo addirittura all’ultimo posto, a quasi tre secondi da Leclerc. Ed è forse questo il segnale più chiaro di quanto si debba aspettare ancora prima di trarre conclusioni da questa settimana di prove. Domani ultimo giorno di prove, con mezza sessione dedicata anche alle prove delle gomme da bagnato.

Foto: Instagram scuderiaferrari