Dal 18 al 22 maggio in Calabria si parlerà di sana alimentazione e corretti stili di vita
FESTIVAL DEI 5 COLORI: DIETA MEDITERRANEA, PREVENZIONE E SALUTE 
A TROPEA I GRANDI NOMI DELLA MEDICINA E DELLO SPETTACOLO
La dott.ssa Carpino: “Rosso, verde, bianco, arancione e viola sono i cinque colori del benessere. Sono le tonalità legate a frutta e verdura, elementi importantissimi per una dieta sana. Il numero cinque sarà il filo conduttore del Festival. Personalità di elevata competenza con grande capacità comunicativa ci aiuteranno a comprendere l’importanza della prevenzione”
Il dott. Morino: “Oggi un adulto su 10 è obeso e la pandemia ha accentuato il problema sia negli adulti che nei ragazzi, che sono rimasti chiusi in casa e hanno dedicato più tempo al cibo, con scelte spesso non salutari. Per questo oggi è necessario lavorare sui corretti stili di vita, sin dall’infanzia. Mangiare bene, praticare sport e prestare attenzione al proprio corpo significa fare prevenzione primaria”Nino Frassica, Luca Ward, Simone Perrotta e Claudio Ranieri: sono solo alcuni dei personaggi che animeranno la prima edizione del Festival dei 5 colori, in programma dal 18 al 22 maggio nella splendida cornice di Tropea, in Calabria. La cinque giorni si pone l’obiettivo di coinvolgere grandi e piccoli per parlare di corretta alimentazione e dieta mediterranea, salute e prevenzione. A causa della pandemia, infatti, quasi 23 milioni di italiani sono aumentati di peso: un grande numero di adulti e bambini che rischiano disturbi cardiovascolari e metabolici, tumori e diabete. L’Italia è uno dei paesi europei con il più alto tasso di obesità infantile. Secondo l’ultimo report di ‘OKkio alla Salute’ del Ministero della Salute, su un campione di 50mila bambini di terza elementare, il 20% è in sovrappeso e il 9% è obeso. Addirittura un terzo dei piccoli nella fascia d’età 6-9 anni è obeso o in sovrappeso, per un totale di circa 100mila, con una prevalenza dei maschi sulle femmine.