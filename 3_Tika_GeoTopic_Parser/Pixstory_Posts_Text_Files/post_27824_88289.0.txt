Il miglior tempo ottenuto ieri nelle prove libere era evidentemente un monito per tutti gli altri: dopo un inizio di stagione molto difficile in Qatar, la Yamaha e il suo campione del mondo sono tornati e si vede. In Indonesia, sul nuovo circuito di Mandalika, a ottenere la pole position è stato infatti Fabio Quartararo, in grado di rifilare due decimi alla Ducati clienti del team Pramac di Jorge Martin, seguito a ruota dal compagno di squadra Johann Zarco. Seconda fila per la KTM di Brad Binder, che precede il vincitore del primo round stagionale, Enea Bastianini e il pilota ufficiale di Borgo Panigale, Francesco Bagnaia. Solo quindicesimo, anche a causa della penalità di tre posizioni per non aver rispettato una procedura di partenza nelle libere, l’altra Yamaha ufficiale di Franco Morbidelli. Non troppo meglio è andata a Marc Marquez, quattordicesimo. Domani alle 8.00 italiane lo spegnimento dei semafori del secondo GP della stagione.

Foto: Instagram motogp