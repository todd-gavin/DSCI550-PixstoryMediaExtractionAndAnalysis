Giornata memorabile per i tifosi juventini questo venerdì 8 luglio 2022. In meno di 24 ore sono sbarcati a Torino e hanno firmato il contratto con la società bianconera due pezzi da 90 come Angel Di Maria e Paul Pogba. A inaugurare le danze è stato l'argentino, atterrato nella serata di ieri e giunto allo J Medical questa mattina alle 9 per le visite mediche. Dopo settimane di difficili contrattazioni, il fantasista ex Paris Saint Germain ha accettato l'offerta da un anno per 7 milioni di euro. Nel pomeriggio è toccato poi a Pogba, alla seconda avventura alla Juventus sempre proveniente dal Manchester United. Atterrato a Caselle attorno alle 18, circa un'ora dopo è arrivato anche lui presso lo Juventus Stadium per le visite mediche: "Sono contento di essere tornato, non vedo l'ora di indossare ancora la maglia della Juventus. Che bello rivedervi!".