Un consiglio, un monito, un urlo volto a smuovere le cose e ad invertire il trend su cui si è adagiato il nostro calcio.

L’appello arriva direttamente dal CT dell’Under21 italiana, Paolo Nicolato: «Spesso sento dire che questo o quel ragazzo può andare a fare il vice di qualcuno. Ecco, a 20 anni non è comprensibile fare ‘il vice di’. I trentenni dovrebbero essere i vice dei giovani.

Ragazzi, non fate i vice di nessuno, a costo di abbassare pretese e categoria. A 20 anni bisogna giocare».

L’ultima dimostrazione di un calcio italiano non capace di valorizzare i propri giovani sono Scamacca, passato al West Ham, e Lucca, ormai prossimo all’Ajax. 

«All’estero questi ragazzi fanno un’esperienza approfondita, sia per presenze che per apprendimento. Quando tornano, se tornano, hanno un bagaglio importante.

Più giocano meglio è, anche per noi. In Italia un ragazzo di 22 anni è giovanissimo, mentre all’estero alla stessa età ha già un centinaio di presenze in massima serie»