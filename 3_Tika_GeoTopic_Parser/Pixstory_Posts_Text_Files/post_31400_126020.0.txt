Ospite speciale della serata sarà Grazia di Michele, che duetterà con Giovanni Nuti nel brano “Le donne dell’est” su testo di Alda Merini, brano inciso insieme e raccolto nel cofanetto Accarezzami musica - Il Canzoniere di Alda Merini.
Giovanni Nuti sarà accompagnato sul palco dalla band composta da José Orlando Luciano, (pianoforte e tastiere), Andrea Motta (chitarra), Simone Rossetti Bazzaro (violino), Carlo Giardina (basso) ed Emiliano Oreste Cava (batteria e percussioni). 
Lo spettacolo “E io tra di loro – Giovanni Nuti in concerto – tra Alda Merini e Milva” - il titolo è una parafrasi della nota canzone di Charles Aznavour - è prodotto da SAGAPÒ MUSIC con il patrocinio dell’Associazione Alda Merini.
La drammaturgia è di Roberto Cardia e Giovanni Nuti.
GIOVANNI NUTI, compositore e interprete, è stato legato ad Alda Merini in un sodalizio durato 16 anni che la poetessa chiamava “matrimonio artistico” e da cui sono nati spettacoli che li hanno visti insieme protagonisti e molte canzoni - tutta la loro produzione in musica è stata raccolta nel 2017 nel cofanetto: Accarezzami musica - Il Canzoniere di Alda Merini: 6 CD, 1 DVD, 114 brani (21 con Merini recitante e 29 artisti ospiti).