Battendo il Perù ai calci di rigore l'Australia si è qualificata per il Mondiale in Qatar. Per gli australiani si tratta della sesta partecipazione della storia e la quinta consecutiva. Il Perù di Lapadula invece non riesce nella seconda partecipazione consecutiva.

Lo spareggio si è giocato a Doha con i peruviani che sembravano essere partiti meglio. Nonostante i primi tentativi, piano piano diventati sempre più sterili, il match è scivolato via senza troppe emozioni, fino ai tempi supplementari. Anche questi però si sono spenti a reti bianche. Prima del triplice fischio però l'Australia ha cambiato i portieri, mettendo in campo Andrew Redmayne solo per i calci di rigore... cosa che non sempre paga.

In questo caso però il secondo portiere è stato decisivo. Dopo l'iniziale errore dell'Australia, ci ha pensato il Perù a farsi male da sola sbagliando con Advincula. Decisiva, alla fine, la parata del secondo portiere australiano che ipnotizza (con un balletto alla Dudek) Valera e porta l'Australia ai Mondiali.

L'Australia è inserita nel gruppo D con  Francia, Danimarca e Tunisia.