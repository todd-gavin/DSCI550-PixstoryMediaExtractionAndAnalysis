Sinisa Mihajlovic ha presentato così, in conferenza stampa, la prossima sfida di Serie A tra il suo Bologna e lo Spezia: “Io cerco sempre il lato positivo delle cose. Capisco l'ultimo mese e mezzo, ma guardando il lato positivo dico che siamo a -5 dal nostro obiettivo stagionale, con una partita da recuperare. Abbiamo ancora tempo, ma dobbiamo iniziare a fare risultato, partendo da domani. Lo Spezia con i risultati che sta ottenendo nel girone di ritorno è da Coppa Uefa, ma noi abbiamo lavorato bene, stiamo meglio e dobbiamo giocare questa partita con serenità. L'ambiente è buono, stiamo riportando entusiasmo pure in assenza di risultati e questo è positivo. Arrivare al nostro obiettivo è difficile, lo sappiamo, è come scalare una montagna. Ci sono alti e basse e dobbiamo essere in grande di mantenere un equilibrio, ed essere fiduciosi. io ci credo, come ci credevo tre anni e mezzo fa quando sono arrivato qua. I conti si fanno alla fine”.
E poi ha lasciato un commento sulla delicata situazione tra Russia e Ucraina:
“Visto quello che ho passato, vedere immagini del genere fa un brutto effetto. Purtroppo però succede spesso che si vada mano a mano a dare meno importanza a quella notizia e questo è sbagliato. A parte questo, nelle guerre non c'è nessun vincitore. Il colore è il rosso, quello del sangue. Se uno avesse vissuto quello che ho vissuto io non penserebbe mai a una cosa del genere, e speriamo che non succeda, che trovino un accordo. Una guerra nel 2022 è una cosa assurda".