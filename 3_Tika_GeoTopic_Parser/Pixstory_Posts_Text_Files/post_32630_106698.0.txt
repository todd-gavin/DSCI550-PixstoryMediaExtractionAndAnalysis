È una domenica amara per la Scuderia Ferrari, che con Charles Leclerc e Carlos Sainz puntava a un doppio podio e torna a casa con zero punti e due ritiri, uno per problemi idraulici dopo 9 giri sull'auto dello spagnolo, e l'altro per rottura del motore sulla Ferrari n.16 del poleman del GP quando era in testa alla gara. Ne approfittano le Red Bull con Max Verstappen e Sergio Perez, autori dell'ennesima doppietta, e la Mercedes con George Russell, anch'esso sul podio e per l'ottava volta consecutiva nei top-5. Quarto un Lewis Hamilton con la schiena devastata dai saltellamenti della sua auto in rettilineo, mentre a punti finiscono anche Gasly (AlphaTauri), Vettel (Aston Martin), Alonso (Alpine), Ricciardo (McLaren), Norris (McLaren) e Ocon (Alpine). Ritirati altri due motorizzati Ferrari, Zhou e Magnussen. In classifica ora Verstappen comanda con 150 punti, 21 di margine su Perez e 34 di vantaggio su Leclerc. Nel costruttori la Red Bull è in fuga a quota 279 punti, contro i 199 della Ferrari e i 161 della Mercedes.