“Abbiamo un problema di affidabilità, dopo le ultime gare mi appare ovvio", parole di uno sconsolato Charles Leclerc dopo l'ennesimo ritiro dovuto a problemi alla Ferrari. Quest'oggi il guasto ha interessato la power unit e, al ventesimo giro, ha dovuto cedere nonostante fosse saldamente in testa alla gara. "Non trovo le parole giuste per descrivere quel che provo e non voglio aggiungere molto. Fa male".

Non è bastata la pole position, i problemi alla macchina hanno costretto al ritiro prima Sainz (guasto idraulico) e poi Leclerc 11 giri più tardi. Già in settimana il pilota francese si era lamentato e prima ancora, nello scorso Gp, lo aveva fatto direttamente in pista in collegamento con i box. "Sono tre gare che la competitività c’è ma, per un motivo o per un altro, non arriva il risultato. Dobbiamo fare un reset e ripartire con la solita motivazione, ma non possiamo ignorare questi punti persi".

La classifica piloti vede in testa il duo della RedBull e, molto staccato al terzo posto, Leclerc. Stessa cosa per la classifica delle scuderie: RedBull a più 80 punti dalla Ferrari. "Sono altri 25 punti andati", ha detto ancora Leclerc, "Sono tanti e fanno male. C’è poco altro da aggiungere. Guardare il bicchiere mezzo pieno? No, ora non riesco a trovare spunti positivi da questa gara”.