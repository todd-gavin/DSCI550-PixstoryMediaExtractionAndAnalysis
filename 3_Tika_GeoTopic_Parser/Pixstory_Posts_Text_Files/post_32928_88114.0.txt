Il campionato del mondo di Formula 1 è partito con le prime due prove libere del Gran Premio del Bahrain. Sulla pista di Sakhir le FP1 si sono chiuse con il miglior tempo di Pierre Gasly su AlphaTauri, ottenuto con gomme soft, davanti alle due Ferrari di Leclerc e Sainz che hanno però montato gomme medie. Al pomeriggio nelle FP2 si è alzata l'asticella e tutti i piloti hanno utilizzato gomma Soft. Il migliore è stato il campione del mondo Max Verstappen su Red Bull che ha chiuso in 1'31.936, precedendo di 87 millesimi la Ferrari di Charles Leclerc e di 584 l'altro pilota di Maranello, Carlos Sainz. Quarta la Mercedes di George russell davanti a Fernando Alonso. Male Lewis Hamilton, solamente nono a 1"2, dietro anche all'ex compagno di team Valtteri Bottas, sesto con l'Alfa Romeo motorizzata Ferrari. Domani le FP3 e poi le prime decisive qualifiche della stagione.