Ad Austin la Ducati ha stabilito un record storico, conquistando le prime cinque posizioni della griglia di partenza del Gran Premio delle Americhe che si disputerà domenica sera alle 20 orario italiano. La pole position è andata a Jorge Martin, che per appena 3 millesimi ha beffato Jack Miller. In prima fila ci sarà anche un ritrovato Pecco Bagnaia, reduce da un ottimo passo nelle FP4 e terzo a 128 millesimi dalla pole. In seconda fila Zarco e Bastianini (nonostante una caduta), anche loro su Ducati, accanto al campione del mondo Fabio Quartararo. Il rientrante Marc Marquez, dopo due GP saltati per diplopia, non è riuscito a chiudere un giro buono nella decisiva Q2, e scatterà nono, alle spalle delle due Suzuki di Rins e Mir. Gli altri italiani: 11° Marini, 15° Dovizioso, 16° Bezzecchi, 18° Di Giannantonio e 19° Morbidelli.