Ci sono volute 151 gare d'attesa, ma alla fine è arrivata la tanto agognata prima pole position della carriera per Carlos Sainz. Lo spagnolo della Ferrari è stato bravo ad approfittare della pista bagnata e delle condizioni di asfalto scivoloso che cambiavano giro dopo giro, piazzando la zampata nell'ultimo tentativo in Q3 a beffare il superfavorito Max Verstappen. L'olandese, apparso per tutta la qualifica in totale controllo 
della situazione, si è invece dovuto accontentare del secondo posto, a 72 millesimi dall'ex compagno di squadra in Toro Rosso, non riuscendo a migliorarsi nel giro conclusivo. Terzo posto per Charles Leclerc, che paga tre decimi abbondanti dal compagno di squadra dopo aver abortito l'ultimo tentativo a causa di un testacoda in uscita dalle Becketts. Beffato dalle condizioni della pista, il monegasco ha comunque indirettamente aiutato Sainz, visto che la bandiera gialla esposta in quel settore ha costretto Verstappen (a sua volta protagonista di un 360° alla Stowe, qualche minuto prima) a rallentare quel tanto che è bastato per restare alle spalle di Carlos. Quarto tempo per l'altra Red Bull di Sergio Perez, apparso per tutto il weekend un po' più in difficoltà rispetto agli standard molto alti mostrati in questa stagione. Domani alle 16.00 la resa dei conti. 

Foto: Instagram f1