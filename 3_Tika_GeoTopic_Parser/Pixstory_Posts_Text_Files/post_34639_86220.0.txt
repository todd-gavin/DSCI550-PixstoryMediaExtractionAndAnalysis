La Fifa oggi ha emesso un comunicato stampa con cui ha ufficialmente posticipato la partita tra Ucraina e Scozia valida per i playoff delle qualificazioni per i Mondiali in Qatar. La gara era in programma alla fine del mese di marzo, come tutte le altre comprese quelle dell'Italia di Roberto Mancini, ma a causa del conflitto in corso il massimo organo del calcio mondiale ha ritenuto inopportuno far giocare gli ucraini, così come escluderli dalla competizione.

"Il 3 marzo 2022, la Federcalcio ucraina ha scritto alla FIFA chiedendo che le sue partite di qualificazione fossero riprogrammate a causa dell'impossibilità di organizzare sia il viaggio che l'allenamento di una squadra nelle circostanze attuali", si legge nel comunicato, " Dopo aver consultato la UEFA e le quattro federazioni affiliate al Percorso A degli spareggi di qualificazione europea, è stato deciso all'unanimità, in spirito di solidarietà, di accettare tale richiesta. La partita tra Scozia e Ucraina, inizialmente prevista per il 24 marzo 2022, sarà posticipata nella finestra di giugno".

Il match tra le due nazionali è una semifinale. Per conoscere chi giocherà la fase finale del Mondiale serve anche la finale contro la vincente tra Galles e Austria (che rimane il 24 marzo 2022) che si disputerà sempre nel mese di giugno.