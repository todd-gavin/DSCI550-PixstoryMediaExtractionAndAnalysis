L'accordo per il rinnovo di contratto tra la Juventus e Juan Cuadrado sembrava cosa già fatta. Invece pare che la trattativa si sia arenata e il clima tra le parti sia diventato piuttosto freddo: in effetti l'accordo manca. La Juventus vorrebbe prolungare il contratto del centrocampista colombiano spalmando l'ingaggio di 5 milioni di euro su due anni. Il giocatore, a questo punto, preferirebbe mantenere l'accordo come è adesso.

Da qui nasce l'idea di Marotta, da sempre attento alle offerte a basso costo (o a costo zero direttamente). Quella di Cuadrado sarebbe un'operazione poco onerosa per il cartellino, un po' meno per l'ingaggio da dare al giocatore visto che c'è da superare la proposta della Juventus.

Vista la partenza di Perisic, Cuadrado potrebbe diventare una pedina importante per Inzaghi, anche se i suoi 34 anni non consentono di fare progetti a lungo termine. E il rischio di un nuovo caso Vidal o Sanchez, cioè giocatori con ingaggi da top player ma poco utili alla causa nerazzurra, è concreto. Al momento quindi si tratta di un'idea suggestiva che potrebbe realizzarsi ma non nel giro di poco.