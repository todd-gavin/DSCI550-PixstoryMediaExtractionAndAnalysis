Ad Expo Dubai la Regione Umbria si è candidata a diventare la “Sustainable Valley” d'Italia, il laboratorio italiano della sostenibilità. 
Il 28 marzo prossimo il Padiglione Italia ospiterà il Regional Day della Regione Umbria, nell’ambito del quale si terrà il Forum “Umbria armonia ed emozioni”.
Sarà l’occasione per presentare le eccellenze umbre in vari settori, dall’Università alla cultura, dal design allo sport - in particolare all’endurance equestre, una disciplina che lega l’Umbria a Dubai da una storia di relazioni ultraventennale.
 
Tra gli ospiti del Forum - che sarà aperto da Donatella Tesei, Presidente della Regione Umbria e dal saluto di Marina Sereni, Vice Ministra degli Esteri e della Cooperazione Internazionale - Paolo Glisenti, Commissario generale del Padiglione Italia a Expo 2020, Nicola Lener, Ambasciatore d’Italia negli Emirati Arabi Uniti, Michele Fioroni, Assessore allo Sviluppo Economico, Innovazione, Digitale e Semplificazione della Regione Umbria, il prof. Maurizio Oliviero, Magnifico Rettore dell’Università di Perugia, il prof. Valerio de Cesaris, Magnifico Rettore dell’Università per Stranieri di Perugia, Costanza Laliscia, campionessa internazionale di endurance equestre.
Durante il Forum verrà presentato Green Table, l’evento globale lanciato dall’Umbria lo scorso mese di ottobre con una piattaforma cross-mediale (www.greentable.it),
Previsto il concerto del pianista jazz Danilo Rea.