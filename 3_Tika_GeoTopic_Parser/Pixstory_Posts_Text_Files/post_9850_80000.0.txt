«من سرزمین غرق در اندوهم»

گرسنه‌ام... خیلی گرسنه‌ام، مثل نوزادی که مادرش مرده باشد. در واقع، گرسنه‌گی نام دیگر من است. نمی‌دانم چندسال است با شکم گرسنه، با روح مجروح در تخت‌خوابم می‌میرم؛ ولی با دمیدن سپیده‌دم، شکوفه می‌دهم، رشد می‌کنم. با شدت گرمای خورشید، دلم بی‌هوش می‌شود، نمی‌توانم راه بروم، حرف بزنم، خودم را آماده‌ کنم، برای مقابله با شب سیاه. چون با زاییدن شب‌، گرسنه‌گی‌ام گسترش می‌یابد. من تنها گرسنه نیستم؛ همه‌ی شهر در توفان بی‌نانی، گیرمانده است. بسیاری‌ها، کودکان‌شان را با خشم می‌خوابانند، تا غم نان را فراموش کنند؛ ولی فردا، با طلوع سپیده‌دمان، دوباره غم‌نان، چنگ می‌اندازد بر روح فلاکت‌زده‌ای گرسنه‌گان. 

   من سرزمین وامانده از آرامشم‌، مهد انقلاب‌های خونین، کشتارهای دسته‌جمعی، زایشگاه روسپیان سیاسی، آنانی‌که نقشه‌ی وطن را فروخته‌اند. نباید منتظر بود تا هوگوی زاده شود، که »ژان‌ ولژان» را خلق کند. یا هاینریش بل، که راوی «نان سال‌های جوانی» باشد. هیچ‌کس نمی‌آید و نخواهد آمد؛ زیرا گرسنه‌گی، همه‌جا تسلط یافته است. وقتی ژان ولژان به خاطر سیرکردن گرسنه‌ای، نانی را می‌دزدت، نزده‌سال محکوم به زندان می‌شود. این‌گونه است سرنوشت انقراض انسانیت. وقتی گرسنه‌گان به پاخیزند، روشنی، دامن‌گشاده‌ای تاریکی را می‌درد. به قول شاملو: از دست‌های گرم تو/سخن‌ها خواهم گفت/غم نان اگر بگذارد. 

   مردم به آسمان‌ها سفر می‌کنند، ما هنوز هم به نقاشی ‌تکه‌نانی در جبین ماه فکر می‌کنیم. باید از موج سلحشور گرسنه‌گان ترسید. این گرسنه‌گان‌اند که انقلاب‌ها را، نطفه‌سازی می‌کنند.