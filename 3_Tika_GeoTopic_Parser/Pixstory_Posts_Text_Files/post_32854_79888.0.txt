La valtellinese Arianna Fontana conquista il primo oro della spedizione italiana ai Giochi di Pechino 2022, la quinta medaglia complessiva per il Belpaese, la seconda su due gare per la ragazza italiana che conferma il titolo olimpico conquistato a Pyeongchang quattro anni fa nei 500 metri dello short track. La vittoria è giunta al termine di una prestazione da manuale, turno dopo turno. La Fontana ha saputo mantenere la calma anche dopo la prima partenza falsa e la seconda partenza, annullata per una sua caduta dopo un contatto con la rivale numero uno, l'olandese Schulting, subito dopo il via. Buona la terza, con Arianna che lascia sfogare l'olandese per i primi 4 giri, infilandola senza pietà al penultimo passaggio e tenendola agevolmente dietro per tutto il giro finale. Sul podio con l'italiana e l'olandese sale anche la veterana canadese Kim Boutin. Con questa medaglia Arianna Fontana eguaglia Stefania Belmondo in testa alla classifica dei plurimedagliati italiani ai Giochi invernali con 10 podi, e a Pechino è iscritta ad altre tre gare. Se l'appetito vien mangiando...