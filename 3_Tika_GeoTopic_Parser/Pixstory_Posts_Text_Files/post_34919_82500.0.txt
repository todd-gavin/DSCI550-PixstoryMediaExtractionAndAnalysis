Che potesse ritirarsi in molti lo avevano pensato. Invece Lewis Hamilton non ha mai pensato a smettere di correre, nemmeno dopo l'incredibile secondo posto nello scorso Mondiale di Formula 1 e la vittoria all'ultima curva ad Abu Dhabi di Max Verstappen. "Non ho mai detto che avrei mai smesso", ha detto durante la presentazione della nuova Mercedes, "Adoro fare questo lavoro ed è un privilegio lavorare con questo gruppo di persone. Sicuramente è stato un momento difficile per me, in cui ho bisogno di fare un passo indietro e concentrarmi sulla mia famiglia e su ciò che mi circonda. Poi però sono arrivato a un punto in cui volevo tornare all'attacco".

Hamilton riparte quindi. E dopo dieci anni la voglia sembra essere quella di sempre, se non di più: "E' un momento molto emozionante. E' il decimo anno ed è fantastico. E' un privilegio essere qui, non mi sono prefissato degli obiettivi, ma è chiaro che quello del team è sempre alzare l'asticella. Ora si parte da zero, da un foglio bianco".