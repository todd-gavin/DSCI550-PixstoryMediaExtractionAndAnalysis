Le anticipazioni del New York Times hanno trovato una conferma. Anzi l’ufficialità da parte degli organizzatori del torneo di Wimbledon che hanno fatto sapere, tramite un comunicato, che per la prossima edizione che partirà a giugno non saranno accettati tennisti russi e bielorussi. Questo come conseguenza dell’invasione dell’Ucraina.

La decisione tocca le zone alte della classifica Atp e Wta. In campo maschile non potrà prendere parte al torneo di Wimbledon l’attuale numero due al mondo, il russo Daniil Medvedev, Andrey Rublev (8 al mondo), Karen Kachanov (23), Aslan Karatsev (31). In campo femminile invece sono di fatto escluse le bielorusse Aryna Sabalenka e Victoria Azarenka tra le prime 50 al mondo.

Nel comunicato di Wimbledon si legge: “Nelle circostanze di tale aggressione militare ingiustificata e senza precedenti, sarebbe inaccettabile che il regime russo traesse vantaggio dal coinvolgimento di giocatori russi o bielorussi nei Championships. È quindi nostra intenzione, con profondo rammarico, rifiutare le iscrizioni di giocatori russi e bielorussi ai Championships 2022”.

Possibile una marcia indietro? “Se le circostanze cambieranno sostanzialmente da qui a giugno, prenderemo in considerazione e risponderemo di conseguenza. Accogliamo con favore anche la decisione della LTA di rifiutare le iscrizioni di giocatori russi e bielorussi agli eventi del Regno Unito per garantire che il tennis britannico possa offrire un approccio coerente per tutta l'estate”.