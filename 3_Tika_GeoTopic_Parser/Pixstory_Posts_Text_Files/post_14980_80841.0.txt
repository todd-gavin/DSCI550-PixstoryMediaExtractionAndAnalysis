Oltre 4 milioni di sfollati interni, più di 20 milioni di persone che hanno urgente bisogno di assistenza umanitaria: a quasi sette anni dal suo inizio la guerra in Yemen, spesso dimenticata, continua ad avere un impatto enorme sulla popolazione. Mancano i beni di prima necessità, cibo e acqua potabile, l’accesso alle cure mediche è seriamente compromesso, la situazione economica è oltremodo deteriorata con un'inflazione galoppante.
 
In questi 7 anni, gli attacchi indiscriminati non hanno visto fine e le parti in conflitto non hanno risparmiato nemmeno la popolazione e le strutture civili. Il sistema sanitario è al collasso, mancano i farmaci e gran parte delle strutture sanitarie è ormai inutilizzabile. I soggetti più vulnerabili sono donne e bambini: nelle ultime settimane le équipe di MSF hanno registrato nel Governatorato di Marib un aumento del 66 per cento delle visite mediche a bambini e un ritorno di malattie ormai dimenticate quali colera, morbillo o malattie diarroiche, nonché problemi psicologici.
 
MSF ha iniziato a lavorare in Yemen nel 1986 e dal 2007 è presente stabilmente nel paese. I team di MSF lavorano in 12 ospedali e forniscono supporto ad altre 16 strutture sanitarie in 13 governatorati. 

 
Medici Senza Frontiere (MSF), che ha fornito i dati qui sopra e che in Yemen ha attivo il più grande intervento in una zona di conflitto, organizzerà lunedì prossimo un incontro informale con la stampa con Federica Ferraresi, capomissione di MSF in Yemen collegata da Sana’a, il dott. Enrico Nessi, in missione a Marib, e il dott. Roberto Scaini, che ha alle spalle 6 missioni in Yemen, prima e durante la guerra per spiegare la situazione nel Paese e non far cedere il silenzio su questa terribile situazione.