Il Club Manager del Rimini, Carlo Cherubini, domenica sera è stato vittima di un incidente stradale mentre stava rientrando con la moglie Valentina Scarchilli a Roma. Lo scontro ha provocato gravi ferite a entrambi, in particolare all'ex giocatore di Fiorentina, Salernitana e Vicenza. Entrambi al momento si trovano in prognosi riservata ma, da quanto si apprende, non sono in pericolo di vita.

A diramare la notizia è stato il Rimini con questo comunicato: "La Società Rimini FC rende noto che nella serata di ieri (domenica, ndr), il Club Manager Carlo Cherubini e la moglie Valentina Scarchilli sono rimasti vittime di un gravissimo incidente stradale mentre stavano facendo rientro a Roma, e sono ricoverati in ospedale in prognosi riservata.Tutta la Società è rimasta profondamente scossa da questa brutta notizia che non avremmo mai voluto dare. Il Rimini FC rimane con il cuore costantemente vicino a Carlo e Valentina auspicandosi che questa brutta notizia possa essere quanto prima soltanto un cattivo ricordo".