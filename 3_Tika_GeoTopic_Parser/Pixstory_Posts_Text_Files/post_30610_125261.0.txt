Carlo Ancelotti è intervenuto a “Radio Radio lo Sport” giudicando le favorite per lo scudetto e soffermandosi in particolare sulla Roma. L'allenatore del Real Madrid ritiene che i giallorossi partano in seconda fila: “Dire che oggi la Roma è da scudetto significa mettere troppa responsabilità ad un ambiente che è già carico. Mourinho ha fatto un grande lavoro sotto l’aspetto tecnico vincendo la Conference League ma anche sotto l’aspetto psicologico, ha riportato grande entusiasmo in città. Mi sembra di fare un dispetto alla Roma dicendo che lotterà per lo scudetto. È una squadra che può lottare e competere per i vertici e poi si vedrà. Juve, Inter e Milan al momento sono avanti”. Ancelotti ha poi spiegato di avere un rapporto particolare con l'allenatore della Roma, José Mourinho: “Ogni tanto ci sentiamo, ci scambiamo messaggi. Ci facciamo complimenti reciproci. I 'vecchietti' continuano ad andare avanti”.