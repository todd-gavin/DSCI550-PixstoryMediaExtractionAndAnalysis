F1 GP Belgio: Verstappen è un alieno, la Red Bull domina

Una mazzata. Non ci possono essere mezzi termini per definire il colpo che la Red Bull ha inferto alla Ferrari 
nel GP Belgio 2022. A vincere è stato ancora una volta Max Verstappen, autore di una rimonta clamorosa 
dalla 14esima casella in griglia, terminata al comando della corsa dopo pochi giri di inseguimento. Un ritmo 
indiavolato al quale nessuno, Sergio Perez compreso, ha saputo replicare. Al messicano non è dunque 
rimasto altro che prendersi la soddisfazione di completare la doppietta Red Bull, portando a Milton Keynes 
il quarto 1-2 in 14 GP stagionali. Deludentissima, invece, la prestazione delle Ferrari, con Carlos Sainz che si è dovuto accontentare di salvare la bandiera del team di Maranello difendendosi dagli attacchi della 
Mercedes di George Russell, 4° al traguardo. Ancora peggio è andata a Charles Leclerc, risalito fino al quinto 
posto, ma penalizzato sul finale per eccesso di velocità ai box, finendo sesto alle spalle di Fernando Alonso. 

Foto: Instagram @f1