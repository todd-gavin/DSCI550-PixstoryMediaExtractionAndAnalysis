"Entro due o tre giorni Stefano Tacconi potrebbe lasciare il reparto di rianimazione ed essere spostato nel reparto di neurochirurgia. Al momento saluta e muove i quattro arti". L'ultimo bollettino medico rilasciato dall'ospedale di Alessandria e dal dottor Barbanera sulla situazione dell'ex portiere della Juventus e della Nazionale è confortante rispetto ai giorni precedenti. Ci sono miglioramenti e i medici, da quanto si apprende, stanno anche iniziando a "svezzarlo" dal respiratore.

"Non c'è ancora rischio zero", ha detto il direttore della Struttura di Neurochirurgia dell'ospedale di Alessandria, Andrea Barbanera, "ma direi che il messaggio che diamo oggi è positivo. Diciamo che ha fatto passi avanti molto importanti".

Secondo i medici la direzione è quella giusta e "la parte più in salita potrebbe essere terminata", ma la strada è ancora lunga. "Non risponde completamente, ma esegue ordini". 

Tacconi è ricoverato dal 23 aprile quando è stato trasportato in ospedale a seguito di una emorragia cerebrale da rottura di un aneurisma.