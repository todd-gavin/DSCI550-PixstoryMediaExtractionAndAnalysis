Le nevi svedesi hanno ospitato la Race of Champions 2022, tradizionale competizione tra i migliori piloti delle diverse categorie del motorsport. A trionfare è stato Sebastien Loeb, che nella finale disputata al meglio delle 5 manche ha sconfitto 3-1 Sebastian Vettel. Per il francese è il quarto successo nella manifestazione, raggiunto il record del connazionale Didier Auriol.
I due sono arrivati in fondo a un tabellone di tipo tennistico che vedeva al via nomi del calibro di Mika Hakkinen, David Coulthard, Mick Schumacher, Tom Kristensen, Petter Solberg. I piloti si alternavano al volante di vetture di diverso tipo, da quelle da rally ai buggy.
La competizione per nazioni è stata invece vinta dalla Norvegia di Petter e Oliver Solberg, rispettivamente padre e figlio, che hanno avuto la meglio sugli Stati Uniti.