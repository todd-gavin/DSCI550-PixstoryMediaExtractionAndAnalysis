Tra natura, archeologia industriale e Lago Maggiore. Il Comune di Ispra (VA) rilancia la propria vocazione turistica con il restyling grafico del progetto Ispra Lake e una nuova programmazione di iniziative all’alba e al tramonto. In collaborazione con Archeologistics, impresa sociale impegnata nella valorizzazione dei beni culturali e cui è stata affidata anche la gestione dell’infopoint di Ispra, è stata organizzata l’iniziativa “Ispra alba & tramonto”: un programma di quattro appuntamenti, tutti nel mese di agosto, che ha come fulcro la storia, la natura e la cultura che caratterizzano il paese. Lunedì 8 e 15 agosto sono le prime luci della giornata le grandi protagoniste, mentre giovedì 18 e 25 agosto è il tramonto ad accompagnare i visitatori in una passeggiata rigenerante. Le camminate, della durata di un paio d’ore e accessibili a tutti, partono dall’ufficio turistico (in via Verbano 208) e percorrono la passeggiata dell’Amore e l’anello delle Fornaci offrendo suggestivi scorci, impreziositi dai colori delle prime ore di sole o del tramonto, dove l’archeologia industriale si riflette nelle acque del lago. Il lunedì la partenza è alle 7.30 per poter ammirare i raggi del sole che iniziano a scaldare anche le sponde di Ispra. Il giovedì, invece, la partenza è alle 19, così da lasciarsi coinvolgere dalla luce che lambisce le acque del lago. Sia per le visite mattutine sia per quelle serali è compreso un momento di ristoro: la colazione alle fornaci per le visite all’alba, un drink finale per quelle al tramonto.