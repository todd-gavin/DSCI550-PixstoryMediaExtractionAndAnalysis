Se è vero che si dice che quando si cade dal cavallo bisogna risalire subito in sella, allora la Ferrari in qualche modo è fortunata visto che questa domenica, 19 giugno, si torna a correre. A pochi giorni dalla debacle del gran premio di Azerbaijan, si torna in pista a Montreal per riprendere quello che la Rossa aveva cominciato a inizio anno. Nell'ultimo gp sia Sainz che Leclerc si sono trovati fuori dai giochi per colpa di problemi alla monoposto. Cosa non nuova quest'anno.

Il doppio 0 a fine dell'ultima gara pesa anche in termini di classifica, Leclerc infatti adesso è a 34 punti da Verstappen, ma anche a 13 dall'altro pilota RedBull Perez. Montreal potrebbe rappresentare un nuovo inizio, anche se non sarà decisiva ma bisognerà lottare ancora a lungo, come ben sa Matteo Binotto, Team Principal della Ferrari: "Il GP a Montreal sarà importante, ma non decisivo. Il campionato è molto lungo, per cui tutto può ancora succedere. L’unico obiettivo su cui tutti, ogni componente del team, dobbiamo focalizzarci, è quello di tornare a massimizzare il nostro potenziale. Adesso dobbiamo pensare di gara in gara".