Con un comunicato l'Olimpia Milano ha reso noto di aver sospeso Dino Mitoglu dopo che il giocatore è risultato positivo a un controllo antidoping: "Appreso della positività riscontrata nell’atleta Dinos Mitoglou durante un controllo antidoping amministrato il 4 marzo scorso dopo la gara di EuroLeague contro il Panathinaikos Atene, la Pallacanestro Olimpia Milano ha preso atto della sospensione cautelare del giocatore e si riserva ogni altra valutazione non appena avrà a disposizione tutti gli elementi necessari per fare chiarezza sull’episodio".
Al momento non è stata resa nota la sostanza dopante trovata dalle analisi. Mitoglu era da poco rientrato dopo un lungo infortunio, salvo fermarsi nuovamente la scorsa settimana. Per Milano è il secondo caso di doping in questa stagione dopo quello controverso che ha portato alla squalifica - e alla risoluzione del contratto - di Riccardo Moraschini.