La prima stagione di Lionel Messi al Paris Saint-Germain non è stata all’altezza delle aspettative. Almeno sul campo, perché al di fuori i frutti dell’arrivo dell’argentino all’ombra della Tour Eiffel si sono visti tutti. Lo stipendio da 40 milioni di euro netti è stato ampiamente ripagato dalle entrate che la sua firma ha garantito al PSG, che sono state le più alte (700 milioni di euro) nella storia del club francese. 

L’arrivo di Messi ha innanzitutto portato alla società parigini 10 nuovi contratti di sponsorizzazione, a cifre del 13% più alte di quelle che sarebbero state senza la Pulce. Da menzionare il settore delle criptovalute, in cui il PSG ha addirittura superato i 300 milioni di euro di entrate per la prima volta nella sua storia. 

È cresciuta esponenzialmente anche la vendita delle magliette, che già con gli arrivi di Neymar prima e Mbappé poi era aumentata a dismisura. La firma di Messi ha permesso di raggiungere il fatturato (41 milioni) del merchandising della stagione 2020-21 già a metà di quella successiva.

Per la prima volta sono state vendute più di un milione di magliette, di cui il 60% sono quelle con il 30 di Messi: numeri incredibili, che hanno portato il PSG a diventare assieme al Manchester United il club che ne ha vendute di più al mondo. 

L’arrivo di Messi ha avuto naturalmente anche un impatto sui social network del club, i cui follower sono letteralmente schizzati alle stelle e aumentano al ritmo di 1.4 milioni a settimana. Inoltre, il PSG è diventato il primo club a raggiungere prima i 10 e poi i 20 milioni di follower su TikTok, oltre a diventare il brand francese più importante su Instagram (da 38.5 ai 60.9 di oggi). 

Inutile soffermarsi sui biglietti per assistere alle partite casalinghe del PSG, per i quali c’è una lista d’attesa infinita gestita direttamente dal club e il cui prezzo della rivendita legale è salito alle stelle.