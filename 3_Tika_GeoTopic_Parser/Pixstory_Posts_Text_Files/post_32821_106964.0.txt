Nonostante la sconfitta nella finale del torneo di Hertogenbosch dal carneade olandese Tim Van Rijthoven (salito al numero 106 ATP), il tennista russo Daniil Medvedev sale in prima posizione del ranking ATP, beneficiando della massiccia sottrazione di punti a Novak Djokovic. Il nuovo n.2 è il tedesco Alex Zverev, davanti proprio a Djokovic (che scende di tre posizioni), a Nadal e al norvegese Ruud. Chiudono la top ten Tsitsipas, Alcaraz, Rublev, Auger-Aliassime e Matteo Berrettini, che solo grazie alla bellissima vittoria a Stoccarda (conquistata al rientro dopo tre mesi di stop) ha mantenuto il suo posto tra i grandi. Ora però Matteo perderà 590 punti tutti insieme, e solo vincendo (come fece lo scorso anno) il torneo del Queen's (dove saranno impegnati anche Sonego e Musetti) potrà restare in top ten. Al numero 13 c'è invece Jannik Sinner, che è infortunato e non giocherà tornei questo fine settimana.