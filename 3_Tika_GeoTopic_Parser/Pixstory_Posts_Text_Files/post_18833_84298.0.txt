Lo sport si stringe sempre più attorno all'Ucraina. Dopo il rifiuto della Polonia di giocare la semifinale degli spareggi per i prossimi Mondiali contro la Russia, decisione seguita da Repubblica Ceca e Svezia che potrebbero trovarsi a giocare con i russi la finalina per accedere a Qatar 2022, anche la Federcalcio francese si è fatta sentire chiedendo l'esclusione della Russia dalla prossima Coppa del Mondo.

A schierarsi è stato il presidente della Federcalcio francese Noel Le Graet interpellato da Le Parisien che ha dichiarato: "Il mondo dello sport, e in particolare del calcio, non può rimanere neutrale. Di certo non mi opporrò all'esclusione della Russia".

La palla adesso passa alla Fifa che, per il momento, non ha escluso la Russia dai Mondiali. Il massimo organismo internazionale del calcio ha confermato gli spareggi, ma la nazionale non si chiamerà Russia ma RFU (Football Union of Russia), non potrà giocare le partite casalinghe in Russia e non ci saranno inno, bandiere, né tifosi russi allo stadio.