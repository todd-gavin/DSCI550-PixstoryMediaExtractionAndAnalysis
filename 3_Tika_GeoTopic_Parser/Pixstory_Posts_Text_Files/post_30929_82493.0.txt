È arrivata la replica di Andrea Gios, presidente della Federazione Italiana Sport Ghiaccio, alle dichiarazioni rilasciate da Arianna Fontana dopo le medaglie vinte alle Olimpiadi invernali di Pechino 2022. 
La stella del nostro short track ha denunciato il clima di ostilità nei suoi confronti e del marito allenatore Anthony Lobello da parte di più elementi della nazionale. Gios ha commentato: "Arianna non mi rivolge la parola da mesi. L’ultima volta è successo il 12 ottobre alla consegna dei Collari del Coni. Sapevo che si sarebbe sfogata, ma come Federazione non abbiamo nulla da rimproverarci. Abbiamo sempre lavorato con il massimo scrupolo, nell’interesse della Federazione e di Arianna. Lei è il nostro più importante asset, però ci sono delle regole, non è che gli atleti possono scegliere loro gli allenatori della Nazionale. Lei è stata messa nelle condizioni che noi ritenevamo ottimali per poter svolgere la sua attività, seguendo le richieste sue e del marito-allenatore senza che ci potessero essere ripercussioni sul gruppo. E i risultati lo dimostrano, i suoi e della squadra".
Gios ha parlato anche dei tentativi di danneggiamento in allenamento da parte di colleghi maschi di cui si è lamentata Fontana: "La parte più stonata delle esternazioni di Arianna riguarda questa vicenda, che peraltro risale a tre anni fa, che avevamo affrontato e chiarito a suo tempo e che per noi era morta e sepolta. Era emerso che si fosse trattato di una situazione tipica di un allenamento comune, nella quale un'atleta donna si trova a dovere fare i conti con compagni che hanno una struttura fisica decisamente più importante, per cui i contatti che ci possono essere nello short track non sono gli stessi che ci sarebbero fra donne. Peraltro questi stessi uomini che lei accusa si sono allenati per anni con Arianna, l’hanno fatta crescere, l’hanno portata sino a queste medaglie. Trovo questa sua uscita sgradevole, ha distrutto il clima della squadra in un momento così importante".