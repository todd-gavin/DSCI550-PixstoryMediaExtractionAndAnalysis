Sabato prossimo, oltre al Derby tra Inter e Milan, la curva del Milan sta preparando il “Derby della solidarietà”: gli ultras rossoneri stanno infatti raccogliendo beni – coperte, vestiti, sacchi a pelo, cibo, acqua, prodotti per l’igiene - per i senzatetto milanesi, che in queste notti gelide rischiano la vita. Sabato 5 febbraio, alle ore 14, prima dell’ inizio della partita, i tifosi si presenteranno davanti allo Stadio per consegnare ai City Angels quanto hanno raccolto che caricheranno il tutto sul loro pullmino. Saranno presenti alcuni bambini in maglietta rossonera, che per qualche minuto improvviseranno una partita. Successivamente tutti i protagonisti si metteranno in posa per una fotografia dietro allo striscione, realizzato dagli ultrà, “Il nostro impegno a vostro sostegno”. 
Saranno presenti in qualità di tifosi milanisti e di testimonial dell’evento i comici e attori Stefano Chiodaroli e Germano Lanzoni (quest’ultimo anche speaker del Milan a San Siro).

“Sono grato alla Curva Sud per questa sua bella manifestazione di solidarietà verso gli ultimi” dichiara Mario Furlan, fondatore dei City Angels. Che aggiunge: “L’evento umanitario di sabato si svolgerà rispettando rigorosamente tutti i protocolli antiCovid: saremo all’aperto, distanziati, e tutti con la mascherina”.