La 19esima tappa del Giro d'Italia, 177 km da Marano Lagunare al Santuario di Castelmonte di Cividale, ha visto l'olandese Koen Bouwman concedere il bis. Il leader della classifica degli scalatori ha raddoppiato dopo la vittoria sul traguardo di Potenza, staccando negli ultimi metri i compagni di fuga Schmid e Tonelli. Il gruppo della maglia rosa è arrivato dopo 3'56” regolato proprio da Richard Carapaz, ma non si sono registrati distacchi tra i migliori nonostante il forcing provato dalla Bora di Jai Hindley. Dunque Carapaz resta leader con 3” proprio sull'australiano, sempre terzo Landa a 1'05”, quarto Vincenzo Nibali. Domani ultimo tappone alpino con quasi 4.500 metri di dislivello compresa la salita al Pordoi, cima Coppi di questa edizione con i suoi 2.239 metri.