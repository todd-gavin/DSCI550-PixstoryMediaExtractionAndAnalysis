ഒരു പുസ്തകമെന്നപോലെ പല അധ്യായങ്ങളായിട്ടാണ് സിനിമ അവതരിപ്പിക്കുന്നത്. ആമുഖവും ഉപസംഹാരവുമെല്ലാം ഇതിലുൾപ്പെടുന്നു. വിവിധതരം തവളകളേയും തുമ്പികളേയും കുറിച്ച് പറഞ്ഞാണ് സിനിമ തുടങ്ങുന്നത്. ഒരേസമയം അല്പം ഡോക്യുമെന്ററിയുടേയും അതോടൊപ്പം ത്രില്ലറിന്റേതായ സ്വഭാവവും ആവാസവ്യൂഹം പുലർത്തുന്നുണ്ട്.
പ്രകൃതി! ഇത്രയും വിശാലവും വൈവിധ്യങ്ങൾ നിറഞ്ഞതുമായ ഒരു വിഷയം വേറെ കാണില്ല. ആ വിഷയത്തെ എടുത്ത് മിനുക്കി കയ്യടക്കത്തോടെ അവതരിപ്പിച്ചിരിക്കുകയാണ് സംവിധായകൻ ക്രിഷാന്ത് ആവാസവ്യൂഹം എന്ന ചിത്രത്തിലൂടെ. പ്രകൃതിയുടെ നാശവും പ്രകൃതിയിലേക്കുള്ള കടന്നുകയറ്റങ്ങളുമാണ് ചിത്രം സംസാരിക്കുന്നത്. സോണി ലീവ് ഒടിടി പ്ലാറ്റ്ഫോമിലാണ് ചിത്രം റിലീസ് ചെയ്തിരിക്കുന്നത്.കരയിലുള്ളതെല്ലാം കടലിലുമുണ്ട്; കരയിൽ തിമിംഗലമില്ല കടലിൽ മനുഷ്യരും' ആ ഒറ്റ ഡയലോഗിൽ മനസിലേക്ക് പാഞ്ഞു കയറിയ കൊള്ളിയാൻ ഇപ്പോഴും പിടക്കുന്നുണ്ട്. ചിത്രംതുടങ്ങി നിമിഷങ്ങൾക്കകം മനസിലെ ചിന്തകളെ ഇളക്കും. രണ്ടുമണിക്കൂർ കണ്ണിമചിമ്മാതെ വലിച്ചിടാനുള്ള കാന്തിക ശക്തി ആവാസവ്യൂഹത്തിനുണ്ട്. പ്രകൃതിയുടെയും മനുഷ്യന്റെയും ഹൃദയതാളത്തിന്റെ രാഷ്ട്രീയം പറഞ്ഞ അപൂവ്വതകളിൽ  ഒന്നായി ചിത്രത്തെ ഇന്ത്യൻ സിനിമക്ക് ഹൃദയത്തിൽ അടയാളപ്പെടുത്താം


കഥപറച്ചിലല്ല. വിഷയത്തിലേക്ക് എത്തിക്കുന്നതിന് കൂടുതൽ ഡ്രാമയുമില്ല.  കഥക്കൊപ്പം പറഞ്ഞ ഡാറ്റകളുടെ വിവരണമാണ് ആവാസവ്യൂഹത്തിന്റെ മാജിക്ക്. മണ്ണാഴങ്ങളിലേക്ക് പടർന്നു പിടിക്കുന്ന വേരുകളെപ്പോലെ അത് പ്രേക്ഷകന്റെ മനസിലേക്ക് ഇറങ്ങും. അതിനകം ഹൃദയത്തിൽ പുതിയ ചിന്തകളുടെ നനവ് പടർന്നിട്ടുണ്ടാകും.പ്രകൃതി ജീവിതത്തെയാണ് പല അടരുകളുള്ള അധ്യായങ്ങളായി സിനിമ ചേർത്തു തുന്നിയത്. യഥാർത്ഥത്തിൽ മതവും, രാഷ്ട്രീയവും, ശാസ്ത്രവും ഇവിടെ കഥാപാത്രങ്ങളാണ്. മനുഷ്യൻ ഉൾച്ചേർന്ന സർവ്വ തലങ്ങളിലെയും രാഷ്ട്രീയം അത്ര കൃത്യമായി ആവാസവ്യൂഹം പറയുന്നുണ്ട്. അതിനൊപ്പം ഇഴപൊട്ടാതെ തമാശകളും ചേർത്ത പൂർണതയുള്ള ചിത്രമാണെന്നതിൽ സംശയമില്ല.