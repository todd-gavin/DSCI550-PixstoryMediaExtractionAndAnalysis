Il Torino ha fermato l'Inter pareggiando 1-1 in casa, ma i granata hanno molto da recriminare, non soltanto per il pareggio subìto al 93esimo.
A far infuriare gli uomini guidati da Ivan Juric è soprattutto un rigore negato per fallo su Belotti.
Il direttore tecnico Davide Vagnati non usa mezzi termini: "È inaccettabile. Siamo di fronte a un dato oggettivo: ci sono stati due errori, uno in diretta dell'arbitro che non l'ha dato e l'altro del Var che non lo ha richiamato. Non mi capacito. Ho chiesto spiegazioni a Guida e lui mi ha detto: 'Se non mi hanno richiamato al Var vuol dire che la scelta era giusta'. Questo è un rigore che non si può non fischiare, poi Massa è anche un arbitro internazionale. Questa è una partita che avevamo vinto e invece...".
L'allenatore Juric non è stato da meno, sottolineando l'importanza che avrebbe avuto l'eventuale rigore: "Era rigore netto e non si è capito perché non l'abbiano fischiato, non lo potranno mai spiegare neanche loro. Se a quel punto fossimo andati sul 2-0 sarebbe stato tutto diverso".