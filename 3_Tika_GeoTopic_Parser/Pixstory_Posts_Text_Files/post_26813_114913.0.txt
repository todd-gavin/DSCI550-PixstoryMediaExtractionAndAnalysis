Il concetto di bellezza sarà anche superata in una società post moderna, ma in fondo il conforto necessario per stare bene, per sorridere ed emozionarsi lo si trova. 
La sfilata di Valentino Haute Couture in Trinità dei Monti è un ritorno glorioso a ‘Donna sotto le stelle’ quando le case di alta moda presentavano i loro abiti migliori facendoli indossare dalle supermodelle (Naomi, Linda, Carla e poche altre per intenderci) mentre scendevano ondeggiando i fianchi sugli scalini della piazza più bella di Roma. La serata-evento, solitamente condotta da una Milly Carlucci tanto bella ed elegante da sembrare una delle modelle scese dai gradini era in onda in televisione e dava la possibilità alla gente normale, NOI, di assaggiare quel mondo esclusivo in cui tutto sembrava perfetto.
Nulla era davvero perfetto se non gli abiti che sfilavano. Pierpaolo Piccioli era un giovane creativo che appoggiava il viso alle transenne che limitavano il passaggio e da lontano guardava quello spettacolo unico al mondo sognando di farne parte.
Oggi, un po’ di anni dopo, il sogno di PPP non solo si è realizzato, ma ha fatto molto di più.
Non ha solo fatto sfilare qualche abito da sera davanti a delle celebrità, ma ha dato nuova vita al concetto di Alta Moda.
101 look, 101 persone e migliaia di ore di duro lavoro in sartoria hanno portato alla realizzazione di un sogno che ormai non era più il suo ma era diventato quello comune. Yoko Ono ripeteva che un sogno che si sogna da soli rimane un sogno, ma quando questo è condiviso, diventa realtà.
Quando alla fine mentre tutte le modelle e i modelli rimanevano immobili sui gradini a far spostare i lunghi orli, le piume e i mantelli dalla leggera brezza serale Pierpaolo e il suo meraviglioso team che ha reso possibile ogni cucitura di quei meravigliosi abiti ha sceso le scale come avevano fatto poco prima le modelle. Hanno percorso gli oltre 600 metri di passerella prendendo tutti gli applausi possibili, hanno sentito la gratitudine che il pubblico voleva loro dimostrare per il grande regalo fatto.
La bellezza non salverà il mondo ma senz’altro aiuta a vivere meglio.