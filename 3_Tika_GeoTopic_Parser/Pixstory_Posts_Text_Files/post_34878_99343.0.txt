Manca ancora un po' all'inizio del calciomercato, ma i giocatori in scadenza di contratto hanno già da tempo sguinzagliato i propri procuratori alla ricerca di nuove squadre che possano soddisfarli dal punto di vista sia economico che sportivo. Uno dei pezzi pregiati in scadenza di contratto è Paul Pogba, centrocampista scontento al Manchester United che certamente il prossimo anno non vestirà la maglia dei Reds. Del matrimonio andato male prova ne è la panchina nella sfida da dentro o fuori contro l'Atletico Madrid, ciliegina di una stagione difficile sia per lui che per la squadra.

Nel futuro del francese potrebbe esserci nuovamente l'Italia. Il rapporto e l'amore con la Juventus, squadra in cui ha giocato dal 2012 al 2016, non è mai finito, anzi si è anche intensificato a distanza. Potrebbe tornare e indossare nuovamente quel numero 10 lasciato libero da Dybala. Sarebbe il rinforzo atteso (e voluto) da anni dai tifosi dopo troppi nomi con poca sostanza.

Ma non ci sono solo i bianconeri sulle sue tracce. Pogba avrebbe già rifiutato la proposta del Manchester City per non fare un torto allo United, ma deve ancora decidere se volare in Spagna alla corte del Real Madrid o se tornare in Francia, dove è nato, per indossare la maglia del Paris Saint Germain che con i parametri zero ormai ha una certa quotidianità. Entrambe le piste, oltre quella che porta a Torino, sembrano essere interessanti per Pogba. La palla ora passa a lui.