La tripletta contro il Genoa in campionato ha restituito il sorriso a Ciro Immobile dopo la batosta con la nazionale e la mancata qualificazione ai prossimi mondiali. Per la seconda volta di seguito. Le critiche maggiori sono arrivate a lui, tanto prolifico in biancocelesti quando innocuo sotto porta quando indossa la maglia della Nazionale. Il futuro quindi è del tutto incerto: da un lato il ct Roberto Mancini spinge affinché trovi la giusta motivazione per rispondere alle prossime convocazioni, dall’altra c’è Maurizio Sarri che invece ha consigliato al suo attaccante di concentrarsi solo sulla Lazio.

L’ultima parola ovviamente sarà di Immobile che al momento, con gli ultimi gol segnati, ha superato Boniperti nella classifica dei migliori bomber della storia della Serie A. Davanti a lui, staccato di solo una rete, c’è Fabio Quagliarella (ancora in attività) e Batistuta a 4 gol.

Avrà ancora un po’ di tempo Immobile per decidere visto che il prossimo impegno della Nazionale sarà a giugno contro l’Argentina di Leo Messi e poi, per la Nations League, contro Ungheria, Germania (due volte) e Inghilterra.