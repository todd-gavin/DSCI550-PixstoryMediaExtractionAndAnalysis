Il volto della delusione Ferrari dopo la disfatta del GP Azerbaijan 2022, concluso con un doppio ritiro nei primi 20 giri di gara, è quello di Mattia Binotto. Il team principal ha spiegato quanto accaduto ai microfoni Sky dopo la bandiera a scacchi: “L’affidabilità è una preoccupazione ma così come non ci eravamo esaltati a inizio stagione, adesso non ci abbattiamo. Sappiamo che c’è molto lavoro da fare, l’incremento della prestazione sulla power unit è stato enorme rispetto all’anno scorso ed evidentemente lo stiamo un po’ pagando in termini di affidabilità. Problemi agli altri motorizzati Ferrari? I casi vanno visti singolarmente e non credo che tutti i problemi siano stati correlati al motore, anzi, almeno uno dei due ritiri dei nostri clienti non sembra legato a un nostro prodotto. Certo, però, dobbiamo guardare a tutto nel suo insieme, anche quanto accaduto a Carlos. L’affidabilità è un tema che va considerato a 360 gradi, per vincere bisogna essere perfetti e noi non lo siamo ancora. Dobbiamo migliorare, ma questa squadra è in grado di farlo”.

Foto: Instagram scuderiaferrari