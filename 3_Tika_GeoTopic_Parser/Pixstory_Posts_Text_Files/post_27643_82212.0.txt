Ormai è una piacevole consuetudine per tutti gli appassionati di Formula 1, alla vigilia dell’inizio della nuova stagione di corse: Drive To Survive, la docuserie targata Netflix che svela i retroscena del paddock, arriverà sui dispositivi degli abbonati la settimana prima il GP del Bahrain. Se le monoposto di F1 scenderanno infatti in pista nel weekend del 20 marzo a Sakhir, l’appuntamento con i dieci episodi della quarta stagione di DTS è previsto per l’11 marzo. Ci sarà però un assente: Max Verstappen, campione del mondo in carica, ha infatti già annunciato di non aver rilasciato alcuna intervista alla troupe di Netflix nell’arco della stagione, dichiarando di non aver apprezzato il modo romanzato in cui sono stati descritti in passato gli eventi.