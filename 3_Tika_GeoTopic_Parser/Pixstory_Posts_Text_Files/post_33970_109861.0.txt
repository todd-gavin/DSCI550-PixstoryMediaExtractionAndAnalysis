«Voglio incontrare Pellegrini e Zaniolo». Ha risposto così Fabio, attraverso puntatore oculare e sintetizzatore vocale, alla domanda su quale fosse il suo ultimo desiderio. Fabio Ridolfi è un tifoso giallorosso di 46 anni, immobilizzato ormai da 18 anni nel suo letto a Fermignano, in provincia di Pesaro-Urbino, a causa di una tetraparesi. 

Dopo un'estenuante battaglia per l'accesso al suicidio assistito e gli ostacoli burocratici, Fabio ha scelto la soluzione più veloce, la sedazione profonda e continua, che lo porterà a fine vita dopo alcuni giorni trascorsi senza alimentazione e idratazione. 

L'ultimo desiderio, però, era quello di incontrare i suoi idoli, freschi vincitori della Conference League.

Lorenzo Pellegrini ha risposto presente all'appello circolato in rete nei giorni passati e dal ritiro della Nazionale, con cui stava preparando la gara contro l'Inghilterra, ha registrato un video messaggio per salutare Fabio: 

«Ho sentito parlare di te e del tuo desiderio. Sono in Nazionale e non riuscirò purtroppo a passare di persona, ma ci tenevo tanto a fare questo video per mandarti un grande saluto. Ti mando un abbraccio e un bacio». 

A distanza di qualche ora, poi, è arrivata la risposta del fratello di Fabio, Andrea: «Ciao Lorenzo, volevo ringraziarti a nome di tutta la mia famiglia e in particolare di Fabio per il pensiero che hai avuto nei suoi confronti. Hai esaudito un suo desiderio ed è stato un regalo enorme per lui. Come gli ho detto poco tempo fa “te ne vai da Campione d’Europa” e questa coppa lo rende ancora più orgoglioso di tifare Roma. Grazie di cuore».