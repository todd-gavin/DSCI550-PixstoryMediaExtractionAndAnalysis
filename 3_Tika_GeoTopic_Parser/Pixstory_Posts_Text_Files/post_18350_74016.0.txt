Distrazione ai flessori della coscia sinistra. Questo il responso degli esami diagnostici a cui è stato sottoposto presso l’Istituto Clinico Humanitas di Rozzano Joaquin Correa, l'attaccante dell'Inter uscito dopo appena 5 minuti durante la partita valida per gli ottavi di finale di Coppa Italia contro l'Empoli. Dovrà stare fermo per almeno due settimane al termine delle quali sarà rivalutato.

L'attaccante ex Lazio non sarà quindi a disposizione di Simone Inzaghi nel derby contro il Milan il prossimo 6 febbraio, così come nella sfida contro il Venezia.

Per l'argentino questo è il secondo infortunio alla coscia sinistra in questa stagione: lo stesso identico problema lo aveva fermato contro la Roma lo scorso 4 dicembre. In quel caso aveva saltato le partite con Real Madrid, Cagliari, Salernitana e Torino.