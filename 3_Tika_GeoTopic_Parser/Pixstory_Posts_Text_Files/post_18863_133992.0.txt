A dispetto di un precampionato per nulla tranquillo, il Torino di Juric sta facendo benissimo in campionato e in trasferta contro la Cremonese sono arrivati i tre punti che, almeno temporaneamente, la fanno salire a 7 punti in testa alla classifica insieme a Milan, Lazio e Roma. Granata premiati da un bel gioco espresso e, contro la Cremonese, anche dall'esperienza maggiore rispetto a una rivale appena tornata in serie A dopo tanti anni di assenza.

Quello di Cremona è stato un match divertente e frizzante. I granata hanno vinto ma anche sofferto, sono partiti molto aggressivi e hanno trovato il gol poco dopo il quarto d'ora grazie ad una conclusione di Vlasic carambolata sui piedi dello sfortunato Bianchetti. La rete incassata ha svegliato i padroni di casa che vanno vicini al pareggio. Il Toro ci prova in contropiede e in due occasioni sfiora il raddoppio con Linetty e Radonjic. Quest'ultimo però addrizza la mira e al minuto 65, dopo una bel triangolo con Vojvoda, trova la rete del 2-0.

Nel finale da segnalare una bella parata di Milinkovic-Savic su Dessers, prima dell'imparabile gol dell'1-2 di Sernicola al minuto 80, su assist dell'ex-Feyenord.

CREMONESE-TORINO 1-2

RETI: 17' Vlasic (T), 65' Radonjic (T), 80' Sernicola (C)

CREMONESE (3-4-1-2): Radu; Aiwu (dall'85' Ciofani), Bianchetti, Vasquez; Baez (dal 62' Sernicola), Pickel (dal 69' Ascacibar), Escalante (dall'85' Quagliata), Valeri; Zanimacchia (dal 62' Buonaiuto); Okereke, Dessers. All. Alvini.

TORINO (3-4-2-1): Milinkovic-Savic; Schuurs, Buongiorno (dal 69' Djidji), Rodriguez; Singo, Linetty, Ricci, Aina (dal 55' Vojvoda); Vlasic, Radonjic (dall'85' Lukic); Sanabria (dall'85' Pellegri). All. Juric.