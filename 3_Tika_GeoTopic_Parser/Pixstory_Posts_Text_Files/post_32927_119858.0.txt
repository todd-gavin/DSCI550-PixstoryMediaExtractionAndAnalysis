Poker di italiani ai quarti del torneo ATP 250 di Umago, in Croazia. Più di così non si poteva, visto che con il derby italiano tra Lorenzo Musetti - fresco vincitore dell'ATP 500 di Amburgo, e Marco Cecchinato, già trionfatore a Umago nel 2018, uno sarebbe per forza stato eliminato. E a sorpresa è stato il più quotato e giovane Musetti, piegato in due set dal redivivo Cecchinato 6-4 6-3. Ma la vera sorpresa la fa Franco Agamennone, che prima di inizio settimana non aveva mai vinto un match ATP, e che in due turni fa fuori il serbo Djere e l'argentino Baez, due ottimi giocatori, soprattutto su terra rossa. Nei quarti di finale i due italiani si scontreranno per accaparrarsi la semifinale, probabilmente contro Alcaraz, che se la vedrà con l'argentino Bagnis. Le altre due semifinali saranno una doppia sfida Italia-Spagna tra Sinner e Carballes-Baena e tra Zeppieri e Zapata-Miralles. In ambito femminile l'unica qualificata azzurra ai quarti nel torneo WTA 250 di Varsavia è Jasmine Paolini (6-1 6-7 6-0 sulla francese Burel) mentre sono state eliminate la Errani (6-2 3-0 e ritiro con la Kozlova) e la Cocciaretto (6-3 7-5 dalla francese Garcia).