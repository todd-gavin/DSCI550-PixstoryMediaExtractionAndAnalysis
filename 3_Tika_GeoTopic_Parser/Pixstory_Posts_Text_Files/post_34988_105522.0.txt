Matteo Berrettini è pronto a rientrare in campo dopo l'operazione alla mano destra. Prima di Wimbledon, il tennista italiano giocherà il torneo Atp 250 di Stoccarda, evento che ha vinto lo scorso anno prima di disputare un Wimbledon incredibile in cui è arrivato in finale. “Arrivo in una condizione diversa rispetto a quella di tre anni fa, quando vinsi il torneo però sto bene e ho tanta voglia di tornare a giocare", ha detto alla vigilia del torneo, "so bene che non sarà semplice perché sono stato fermo parecchio e ho subito un infortunio complicato da risolvere e sulla mano dominante. Non sarà facile, ma da qualche parte bisogna ricominciare”.

Un anno fa le condizioni di Berrettini erano diverse, sia da un punto di vista fisico che mentale. “Se ci penso, l’ultima volta che ho giocato sull’erba ero in campo per la finale di Wimbledon… e comunque su questa superficie mi sento sempre a mio agio, ho ottime sensazioni. Dal punto di punto di vista della testa anche sto bene: so che la situazione non è semplice, pensando soprattutto a Wimbledon e ai punti che scadono, con le conseguenze sulla classifica. Sono consapevole che sia uno dei momenti più complessi da gestire dalla mia carriera, ma è un’altra sfida da affrontare a testa alta”.

Già i punti. Da sesto al mondo l'infortunio lo farà inevitabilmente scendere oltre la top 10, cosa strana per lui visti gli ultimi anni di successo. "Sono sempre stato tra i primi 10 negli ultimi anni. Ora inevitabilmente tornerò indietro perché sono stato infortunato. Ma conosco il mio livello e le mie potenzialità: se sono stato numero sei del mondo non è perché me lo sono comprato ma perché me lo sono guadagnato. Quindi posso tornarci…".