Alla vigilia dell'esordio in campionato della Juventus, in programma la sera di Ferragosto contro il Sassuolo a Torino, Massimiliano Allegri ha commentato la griglia di partenza della nuova Serie A: “Milan e Inter hanno tre punti in più e noi dobbiamo ancora giocare. Però vedo le milanesi un po’ più avanti e la Roma mi incuriosisce perché ha fatto acquisti mirati. La Juventus ha il dovere di puntare a vincere lo scudetto, sarà difficile, perché ci sono 5-6 pretendenti per il tricolore e tra quelle ci siamo anche noi. Bisogna vincere con praticità. Capisco gli alti e bassi dei tifosi, ma vincere è difficile”. L'esordio della Juventus sarà subito reso complicato dai tanti infortunati e indisponibili. Allegri ha riassunto così la situazione: “Abbiamo fuori Rabiot e Kean per squalifica, credo che sia una situazione da rivedere, perché chi salta l’ultima per un giallo non può stare fuori all’inizio della stagione successiva, ne va dello spettacolo. Szczesny è in via di recupero, Pogba sta lavorando, speriamo di averlo il più presto possibile, Chiesa pure ma lo avremo al massimo della condizione a gennaio. Arthur aveva un problema a una caviglia, sta recuperando e in più ci sono delle voci di mercato. Kaio Jorge è stato operato al tendine rotuleo, McKennie invece è disponibile: tra lui, Kostic e Cuadrado ne giocheranno due”.