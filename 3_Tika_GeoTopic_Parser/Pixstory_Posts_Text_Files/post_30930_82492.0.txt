Le Olimpiadi invernali di Pechino 2022 di Dorothea Wierer si sono chiuse con un deludente 22esimo posto nella mass start femminile del biathlon. L'altoatesina ha sbagliato molto al poligono, ben 8 errori, e ha terminato con oltre 3' di ritardo dalla vincitrice Braidaz Bouchet.
Wierer conclude questa spedizione olimpica con un bronzo e traccia il suo bilancio personale: "È stata un'Olimpiade molto faticosa, molto impegnativa, dalla neve lenta alle temperature e al vento. Abbiamo visto tante ragazze che hanno fatto fatica, non era semplice da gestire e siamo state anche fortunate a trovare delle gare con meno vento di quanto ci aspettassimo. Sono contenta della medaglia, però diciamo che è stata molto molto dura qua a Pechino".
Parlando degli obiettivi futuri, l'azzurra classe 1990 ha messo in dubbio la sua presenza alle prossime Olimpiadi invernali, in programma in Italia: "Il sogno di ogni atleta è quello di fare l'Olimpiade a casa, ma bisogna essere realisti, non so se ci arriverò. Abbiamo ancora tre settimane di coppa del mondo in cui posso giocarmi la coppa di specialità nella mass start e vorrei ancora confermarmi nelle posizioni di vertice della classifica generale, poi a fine stagione a bocce ferme ci penserò".