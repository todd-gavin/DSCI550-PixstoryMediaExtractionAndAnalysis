C'è ancora una stagione da terminare, con la corsa allo Scudetto e alla Coppa Italia, e poi si passerà alle firme dei rinnovi. Il duo Maldini-Massara è in scadenza di contratto con il Milan ma mai come in questo caso sembra essere una pura formalità il prolungamento del rapporto lavorativo. D'altronde il progetto sta funzionando. Negli ultimi anni la squadra è andata sempre meglio in campionato e dopo il secondo posto dello scorso anno e il ritorno in Champions League, dopo un'assenza prolungata, ora Pioli e co. sono in testa alla classifica a nove giornate dal termine. Il tutto senza spendere cifre folli e con decisioni discutibili - vedasi l'addio a parametro zero di Donnarumma - che alla fine però hanno dato ragione a Maldini e Massara.

Le cose, in realtà, inizialmente non erano state rosa e fiori. Maldini è cresciuto con la rescissione contrattuale di Boban, suo partner al Milan fino al 2019. Poi è diventato il punto di riferimento dell'area sportiva e, con l'innesto proprio di Massara, con il cambio di proprietà (dai cinesi a Elliott) e con maggiore fiducia sulle sue idee, le cose sono cambiate in positivo. Da direttore sviluppo strategico dell'area sport a direttore tecnico. Massara invece ha assunto il ruolo di direttore sportivo e con l'amministratore delegato Gazidis hanno formato un trio capace di dare a Pioli una squadra competitiva come non si vedeva da anni. E il rinnovo, seppur non se ne parla troppo, pare essere dietro l'angolo.