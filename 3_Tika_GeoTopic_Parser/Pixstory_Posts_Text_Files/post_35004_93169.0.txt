Non è stato di certo il miglior Sinner, ma tanto è bastato per passare al secondo turno del torneo di Montecarlo. L'altoatesino ha battuto in tre set Borna Coric, tennista che nell'ultimo anno e mezzo ha disputato solamente due incontri, ma da passato molto simile a quello di Sinner. Il match è stato vinto dall'italiano, ma nel secondo set i guai fisici all'addome si sono fatti risentire e il rischio di capitolare è stato reale. Ci ha pensato Coric però a darsi la zappa sui piedi e, invece di fare suo un break che poteva risultare decisivo, ha perso colpi rinvigorendo Sinner.

Il risultato finale alla fine recita 6-3 2-6 6-3. Una vittoria che proietta Sinner al secondo turno che giocherà contro uno tra Otte o Ruusuvuori. Il primo è a Montecarlo come Lucky Loser (al posto di Garin), il secondo ha battuto Cobolli all'ultimo turno delle qualificazioni.