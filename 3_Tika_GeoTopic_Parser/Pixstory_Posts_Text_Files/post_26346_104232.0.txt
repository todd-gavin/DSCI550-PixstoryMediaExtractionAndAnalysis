Ita Airways, la compagnia risorta dalle ceneri di Alitalia, si rifà il look chiedendo aiuto ai grandi. Brunello Cucinelli, re del cachemire e dell’abbigliamento di alto lusso italiano ha infatti creato le nuove uniformi per il personale. 
L'uniforme maschile è composta da un completo di giacca e pantaloni sui toni del blu scuro con il tricolore sul taschino, mentre per la donna è stato scelto sia un match set giacca e pantaloni sia il consueto abbinamento con la gonna.
“L'idea di questa consulenza stilistica con Ita Airways nasce certamente da una vocazione comune, quella di trasferire anche attraverso le uniformi del personale di bordo lo stile del bel vestire italiano così da rappresentare un'Italia, riconosciuta a livello internazionale come la culla di una cultura ispirata alla bellezza, all'arte e alle tradizioni.”