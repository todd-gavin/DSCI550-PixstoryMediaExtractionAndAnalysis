महिलाओं को अपने स्वास्थ्य खासकर मानसिक हालत के बारे में घर-परिवार में बात करने के मौके तो बहुत कम मिलते है. महिलाओं को चौबीसो घंटे काम करते देखकर किसीको उनके स्वास्थ्य की हालत जानने की ज़रूरत महसूस नहीं होती है. महिलाएं अंदर-ही-अंदर टेंशन को दबाकर घुटन में जीने लगती है. 

एक दिन ऑटो में चलते हुए हमें चित्रकूट जिले के भैरवपुरवा गांव की सोमिया मिली. वैसे तो उम्र में सोमिया 50 साल की है लेकिन उसके चेहरे पर चिंता की झुर्रियों ने उन्हें समय से पहले बूढ़ा कर दिया. कोरोना काल से सोमिया की तबियत ख़राब होने लगी. उसको खांसी होगयी है जो जाने का नाम नहीं ले रही है. अपना इलाज करवाने सोमिया कई जगह घूमी, डॉक्टर को दिखाया, 50000 रुपये भी लगाए लेकिन बीमारी का कोई उपाय नहीं निकला. इलाज के लिए पैसे चावल और गेहूं के बेचकर इक्कठा किया था. दो साल के बाद सोमिया अपनी इस अवस्था से हताश हो चुकी है. 

सोमिया के घर में उनका पति है और चार बच्चे जिनकी शादी हो चुकी है. परिवार मजदूरी का काम करता है जो नियमित रूप से नहीं मिल रहा है. कोरोनाकाल में दूसरों के खेतों में काम करके या सरकारी राशन पर इन्होने अपने गुज़ारा किया. सोमिया को खांसी इतनी है कि वो खाना-पीना समय से नहीं ले पाती है जिसकी वजह से कमजोरी बहुत होती है. इसकी वजह से वो मजदूरी का काम भी नहीं कर पा रही है. डॉक्टरों ने सोमिया को पौष्टिक खाना खाने को कहा है लेकिन उनका तो गुज़ारा मुश्किल से नामक रोटी पर हो रहा है. 

सोमिया की बात सुनकर हमें लगा कि वो लम्बी बीमारी से जूझ रही है लेकिन उन्हें ज्यादा टेंशन बीमारी से नहीं बल्कि लोगो के व्यवहार से हो रही है. वो कहती है कि इलाज कराने उसके साथ कोई नहीं आता है - वो अकेले जाती है. अगर वो अपनी स्थिति के बारे में कुछ बताने की कोशिश करती है तो घर के लोग उसे चुप कर देते है यह कहकर कि खांसी कोई बीमारी नहीं होती या खांसी का बहाना बना रही हो...