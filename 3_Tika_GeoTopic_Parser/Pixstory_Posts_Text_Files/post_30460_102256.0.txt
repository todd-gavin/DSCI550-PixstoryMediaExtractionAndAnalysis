Marcell Jacobs non parteciperà al meeting di Eugene, valido per la Golden League di atletica e gustoso antipasto dei Mondiali che si terranno sulla stessa pista quest'estate. Il bicampione olimpico è stato costretto a rinunciare alla gara dei 100m, e dovrà stare a riposo per 10 giorni, a causa di una elongazione di primo grado rimediata mercoledì scorso a Savona. In quell'occasione, Jacobs aveva vinto al rientro dopo il virus intestinale che lo aveva debilitato in Kenya, costringendolo a saltare la gara a cui era iscritto. Ora l'azzurro lavorerà per tornare in pista in occasione del Golden Gala di Roma, in programma il prossimo 9 giugno.