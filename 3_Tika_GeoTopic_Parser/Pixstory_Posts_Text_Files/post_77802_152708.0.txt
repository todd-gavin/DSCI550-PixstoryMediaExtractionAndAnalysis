ഇന്നലെ മാമ്പറ്റയിലുള്ള മുക്കം മുൻസിപ്പൽ സ്റ്റേഡിയത്തിൽ  
നിലമ്പൂർ യുണൈറ്റഡ് ഫുട്ബോൾ ക്ലബ്ബും മുക്കം ഫുട്ബോൾ അക്കാദമിയും തമ്മിലുള്ള പെൺകുട്ടികളുടെ ഒരു സഹൃദ മൽസരം നടന്നിരുന്നു.
നിലമ്പൂർ ടീമിന്റെ കോച്ചായ കമാലുദ്ദീൻ വരുന്നെന്നറിഞ്ഞാണ് കാണാൻ പോയത്.
പക്ഷേ കമാൽ ടീമിനൊപ്പമില്ല. 
ഭാര്യാ പിതാവിന് ഒരു സർജറിയുണ്ടത്രേ.
എന്നാൽ  മൽസരം
തുടങ്ങും മുമ്പ് കമാൽ ഗ്രൗണ്ടിലെത്തി,മറന്നു പോയ ഫസ്റ്റ് എയിഡ് കിറ്റുമായി .തന്റെ പ്രാഥമിക കർത്തവ്യങ്ങൾ വ്യക്തിപരമായ പ്രയാസങ്ങൾക്കിടയിലും കമാലുദ്ദീൻ മൂഴിക്കൽ എന്ന പരിശീലകൻ മറന്നില്ല...
2013 ൽ തിരുവനന്തപുരം എൽ.എൻ.സി.പി.യിൽ വെച്ച് നടന്ന
"ഡി ലൈസൻസ് " കോഴ്സിനിടയിലാണ് കമാലിനെ പരിചയപ്പെടുന്നത്. ഇന്റർനാഷണൽ നൗഷാദ്മൂസയും മുൻ സാൽഗോക്കർ ഗോൾകീപ്പർ രഘുവീർ ഖനോൽക്കറുമായിരുന്നു ഇൻസ്ട്രക്റ്റർമാർ.
രഘുവീർ സാറിൽനിന്നും ഗോൾ കീപ്പിംഗ് പാഠങ്ങൾ ചോദിച്ചറിയുന്നത് കണ്ടാണ് പഴയ ഗോൾകീപ്പറായ കമാലിനെ പരിചയപ്പെടുന്നത്.
പിന്നീട് 2014ൽ നിലമ്പൂർ ഫയർസ്റ്റേഷനിലേക്ക് സ്ഥലം മാറി എത്തിയപ്പോൾ ദുരന്തമുഖങ്ങളിൽ
അഗ്നിരക്ഷാ സേനയുടെ കൈയാളായ സന്നദ്ധ പ്രവർത്തകനായ കമാലിനെയാണ് കാണുന്നത്. സിവിൽഡിഫൻസ് വളണ്ടിയർ ആയി കമാൽ ഇപ്പോഴും സന്നദ്ധ സേവനത്തിൽ സജീവം..
പരിശീലകൻ എന്ന നിലയിൽ കമാൽ   നേടിയ വളർച്ച  സർട്ടിഫിക്കറ്റുകളിൽ  നിന്നല്ല  ഗ്രാസ്റൂട്ട് ഫുട്ബോൾ പാഠങ്ങൾ പകർന്നു കിട്ടിയകളിക്കാർ എത്തിയ ഉയരങ്ങളിൽ നിന്നാണ് ബോധ്യപ്പെടുന്നത്.
സുബ്രതോകപ്പിലെ പോരാട്ടവീര്യം കൊണ്ട് പ്രശസ്തരായ എം.എസ്.പി.
സ്കൂൾ ടീമിൽ പിന്നീട് കേരളാ ബ്ലാസ്റ്റേർസ് ടീം വരെ എത്തിയ ഗോൾകീപ്പർ  സുജിത്  അഭിജിത്, ഷാഹിദ്, വിഷ്ണു,റിസ് വാൻ തുടങ്ങിയ തുടങ്ങിയ ഏഴു പേരുണ്ടായിരുന്നു.
മഞ്ചേരി സന്തോഷ് ട്രോഫിയിലൂടെ സൂപ്പർ താരമായി മാറി ഈസ്റ്റ് ബംഗാൾ ടീമിലെത്തിയ ജസിൻ, 
ഈസ്റ്റ് ബംഗാളുമായി തന്നെ ഈ വർഷം കരാർ ഒപ്പിട്ട മുൻ എം.എസ് പി.സ്കൂൾ ഗോൾ കീപ്പർ നിഷാദ് ,ഈ നിര നീണ്ടുകിടക്കുന്നു.
ഐ. എസ് എൽ  , ഐ ലീഗിൽ ഗോഗുലം കേരളാ ടീമിൽ കൽക്കത്താ ലീഗിൽ ബാംഗ്ലൂർ സൂപ്പർ ഡിവിഷനിൽ കേരളാ പ്രീമിയർ ലീഗിലെ വിവിധ ക്ലബ്ബുകളിൽ മലപ്പുറം ജില്ലയുടെ വിവിധ കാറ്റഗറി ടീമുകളിൽ കമാലിൽ നിന്ന് ഫുട്ബോളിന്റെ ഹരിശ്രീ കുറിച്ചവർ ബൂട്ടണിയുന്നുണ്ട്.
റിലയൻസിന്റെ യംങ്ചാമ്പ്സ് പ്രോഗ്രാമിൽ  അഡ്മിഷൻ ലഭിച്ചവരിൽ  വിദേശത്ത് ശ്രദ്ധേയമായ പ്രകടനം നടത്തിയ 
മനുറാഷിദ് ഉൾപ്പെടെ നാലു പേർ കമാലിന്റെ ശിഷ്യരാണ്. അതിൽ രണ്ട് പേർ ഈ വർഷം
ആകെ കേരളത്തിൽ  നിന്നുളള നാലിൽ പെട്ടവർ.
പക്ഷേ കമാലുദ്ദീൻ എന്ന പരിശീലകനല്ല പിതാവാണ് എന്നെ അതിലേറെ അൽഭുതപ്പെടുത്തിയത്. 
ഇന്ത്യയിൽ ഒരു പ്രഫഷണൽ ഫുട്ബോളറെ വളർത്തിക്കൊണ്ടു വരുന്നതിലുള്ള എല്ലാ പ്രതിസന്ധികളും 
മക്കളിലൂടെ തന്നെ കമാൽ മനസ്സിലാക്കി .പടിപടിയായുള്ള  കയറ്റം.ഇക്കഴിഞ്ഞ സീസണിൽ ഗോകുലം കേരള ഐ ലീഗ് ചാമ്പ്യൻമാരായപ്പോൾ ഇരുപത്തി ഒന്ന് മൽസരങ്ങളിൽ ഒന്നിന് പോലും പുറത്തിരിക്കാതെ കളത്തിലിറങ്ങിയ മുഹമ്മദ് ഉവൈസ് ഈ വർഷം ജാംഷഡ്പൂർ എഫ്.സി.യുമായി ഐ. എസ്.എല്ലിൽ മികച്ച കരാർ തന്നെ ഒപ്പിട്ടു. 
പരിക്കേറ്റ് കളി തന്നെ നിർത്തേണ്ട ഘട്ടത്തിൽ നിന്ന് മുഹമ്മദ്ഉനൈസ് കഴിഞ്ഞ സീസണിൽ ഗോകുലം എഫ്.സി.ക്കായി ജ്യേഷ്ടനൊപ്പം കളത്തിലിറങ്ങി.
"നമ്മുടെ മക്കളെ അയയ്ക്കാത്ത കളിക്ക് ആരാന്റെ മക്കള പറഞ്ഞ് വിടാൻ പറ്റുമോ ? " മക്കളെ കളം വിടാതെ നോക്കിയ  കമാലിന്റെ ചോദ്യം അതാണ് . 
കമാൽ നന്ദി പറയുന്നത് ദൈവത്തോടും  താങ്ങായികൂടെ
നിന്നവരോടുമാണ്. 
ഫുട്ബോൾ ഒരു ജീവിത മാർഗ്ഗമായി തെരഞ്ഞെടുക്കുന്ന പുതിയ തലമുറയ്ക്കും അവരുടെ രക്ഷിതാക്കൾക്കും പരിശീലകർക്കും ഒരു പാഠപുസ്തകമാണ്   പരിശീലകനും പ്രഫഷണൽ  ഫുട്ബോൾ കളിക്കുന്ന രണ്ട് മക്കളുടെ പിതാവുമായ കമാലുദ്ദീൻ മൂഴിക്കൽ .
ഇന്ന് ഒക്ടോബർ ആറ്
"നാഷണൽ കോച്ചസ് ഡേ" 
ശിഷ്യരെ സ്വന്തം മക്കളായി കാണുന്ന  
എല്ലാ പരിശീലകർക്കും  നാഷണൽ കോച്ചസ് ഡേ ആശംസകൾ  .