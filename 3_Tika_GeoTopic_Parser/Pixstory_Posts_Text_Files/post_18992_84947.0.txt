Nel giro di cinque giorni il futuro del Chelsea pare completamente diverso. In poche settimane è passato dal vincere il Mondiale per Club, a passare sotto la gestione di un Ente Benefico appartenente al club e, ora, è stato anche messo in vendita. Tutto questo perché la guerra scatenata dalla Russia coinvolge gli oligarchi russi (messi alle strette dalla comunità internazionale) e il patron Roman Abramovich ha comunicato di voler farsi da parte per il bene della società.

"Vorrei affrontare le speculazioni sui media negli ultimi giorni in relazione alla mia proprietà del Chelsea", scrive il Chelsea in un comunicato firmato da Abramovich, "Ho sempre preso le decisioni tenendo a cuore l'interesse del club. Nella situazione attuale, quindi, ho preso la decisione di vendere il club, poiché ritengo che ciò sia nel migliore interesse del club, dei tifosi, dei dipendenti, nonché degli sponsor e dei partner del club".

Abramovich non ne fa una questione di soldi: "La vendita del club non sarà accelerata ma seguirà il giusto processo. Non chiederò alcun prestito da rimborsare. Per me non si tratta mai di affari né di soldi, ma di pura passione. Inoltre, ho incaricato il mio team di creare una fondazione di beneficenza in cui verranno donati tutti i proventi netti della vendita. La fondazione sarà a beneficio di tutte le vittime della guerra in Ucraina. Ciò include la fornitura di fondi essenziali per i bisogni urgenti e immediati delle vittime, nonché il sostegno al lavoro di recupero a lungo termine".