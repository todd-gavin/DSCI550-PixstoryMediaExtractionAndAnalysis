Sono arrivate le sanzioni del Giudice Sportivo nei confronti dei tesserati del Milan colpevoli di comportamenti antisportivi nel corso dei festeggiamenti per lo scudetto conquistato a maggio. In particolare, nel mirino era finita l'esposizione di uno striscione a due aste recante la scritta "La Coppa Italia mettila nel cu*o", chiaro sfottò ai danni dei cugini dell'Inter esibito sul pullman scoperto che aveva fatto il giro di Milano. Nel comunicato emesso oggi dalla FIGC si legge: "A seguito dell’accordo di patteggiamento raggiunto dalle parti, quattro calciatori del Milan sono stati sanzionati per la violazione dell’art.4, comma 1, del Codice di Giustizia Sportiva per i comportamenti posti in essere in occasione dei festeggiamenti per la vittoria del campionato di Serie A. Krunic è stato sanzionato con un’ammenda di 5.000 euro, mentre Theo Hernandez, Maignan e Tonali con un’ammenda di 4.000 euro. Anche il Milan è stato sanzionato per responsabilità oggettiva con un’ammenda di 12.000 euro". Nel dettaglio, oltre che per lo striscione Krunic ed Hernandez sono stati puniti anche per aver intonato cori offensivi nei confronti dell'Inter, mentre Tonali per aver indossato una maglietta "avente sovraimpressa in bella mostra una frase dal contenuto grandemente offensivo, volgare e triviale rivolta nei confronti dell’Inter e dei suoi tifosi".