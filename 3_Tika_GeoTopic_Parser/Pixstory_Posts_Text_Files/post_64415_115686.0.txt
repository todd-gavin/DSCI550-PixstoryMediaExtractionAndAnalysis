സെവൻസ് മലബാർ ഫുട്ബാളിൻ്റെ അവേശക്കളം. നമ്മുടെ അഭിമാന താരങ്ങൾ അടിയും തടയും പഠിച്ച പോർനിലം. കഴിഞ്ഞ മൂന്നു വർഷമായി കൊവിഡ് കാരണം സെവൻസ് കളങ്ങൾ മൂകമായിരുന്നു. ഇനി വീണ്ടും ആ ഗ്യാലറികൾ ഉണരുകയാണ്. ഒപ്പം കാണികളുടെ ആവേശമായ ആഫ്രിക്കൻ കളിക്കാരും കളത്തിലെത്തും.
ഈ വർഷത്തെ സെവൻസ്‌ സീസൺ നവംബർ ആദ്യവാരം തുടങ്ങും.
പുതിയ സീസണിൽ ആഫ്രിക്കൻ താരങ്ങളുമുണ്ടാകും   നവംബർ ആദ്യവാരം തുടങ്ങി 2023 മെയ്‌ അവസാനം വരെ ഏഴ്‌ മാസം നീളുന്ന സീസണാണ്‌ നടക്കുക.

സെവൻസ് ആവേശം വീണ്ടും പതഞ്ഞുയരുമ്പോൾ കാണികളുടെ മനസ്സിലെത്തുന്ന ടീമാണ് സൂപ്പർ സ്റ്റുഡിയോ മലപ്പുറം. സെവൻസ് ഫുട്ബാളിലെ ബ്രസീൽ എന്നാണ് അവർ അറിയപ്പെടുന്നത്.  സെവൻസിൽ അവർ തീർത്ത കഥകൾ മർക്വേസിയൻ നോവൽ പോലേ മനോഹരമാണ്.

സുപ്പർ സ്റ്റുഡിയോ മലപ്പുറം എന്ന സെവൻസ് ടീം ആദ്യമായി ഒരു മേജർ ടൂർണമെൻ്റിൽ പങ്കെടുക്കുന്നത് 1984 ൽ.

അന്ന് മദ്രാസ് ഹിറോസാണ് സെവൻസിലെ രാജാക്കന്മാർ, ഇന്ത്യൻ താരങ്ങൾ ബൂട്ട്കെട്ടുന്ന ടീം. മലപ്പുറത്ത് നിന്നൊരു  ടീം വരുന്നു, അവരോടു കളിക്കാൻ. വളപ്പട്ടണം എ.കെ.കുഞ്ഞിമായിൻ ട്രോഫിൽ മലപ്പുറം സൂപ്പർ സ്റ്റുഡിയോ ആദ്യമായി കളിക്കാൻ പോയ കാലത്തെ കാര്യമാണ്. ഏതു ടീമിന്റെ കളിയാണെങ്കിലുമുണ്ടാകും ടച്ച് ലൈനിൽ വരെ  കാണികൾ. ഗ്രൗണ്ടിൽ ഉച്ചക്ക് തന്നെ എത്തണം. ഇല്ലെങ്കിൽ ടിക്കറ്റ് കിട്ടില്ല. ഈ ടൂർണമെന്റിൽ കളിക്കാൻ അവസരം കിട്ടുക എന്നത് അപൂർവഭാഗ്യം. ഇവിടെ കളിച്ച ടീമിന് വേറെ ഏത് ടൂർണമെന്റിലും ഈസി എൻട്രി. 

1978ൽ തുടങ്ങി എങ്കിലും സുപ്പർ സ്റ്റുഡിയോയുടെ  ആദ്യ മേജർ ടൂർണമെൻ്റ് ഇതായിരുന്നു. ആദ്യ കാലത്ത് സംസ്ഥാനത്തിന്റെ വിവിധ ഭാഗങ്ങളിൽ ടീം തിരസ്‌കാരത്തിന് വിധേയമായിട്ടുണ്ട്. വളപ്പട്ടണത്ത് നേരിട്ട അനുഭവം ടീം മാനേജർ അഷ്‌റഫ് പറയുന്നത് ഇങ്ങനെ. 

"അന്നൊരു വെളളിയാഴ്ചയായിരുന്നു. വളപ്പട്ടണത്തെത്തിയ ഞങ്ങളെ കമ്മിറ്റിക്കാരാരും പരിഗണിച്ചില്ല. ഒരു മുതിർന്ന കമ്മിറ്റി അംഗം ഇവരെ  സ്‌കൂളിൽ ചേർക്കാൻ കൊണ്ടു വന്നതാണോ എന്ന്  പരിഹസിച്ചു. ടീമിന് അക്കോമഡേഷൻ പോലും തന്നില്ല.  അടഞ്ഞുകിടന്ന ഒരു കട തിണ്ണയിൽ പടിഞ്ഞിരുന്ന് ക്ഷീണം തീർത്തു. പുറത്ത് പോയി പ്രാഥമിക കാര്യങ്ങൾ നിർവഹിച്ചു. കിറ്റുകെട്ടി തലയും താഴ്ത്തി ഗ്രൗണ്ടിലേക്ക് നടന്നു.  മദ്രാസ് ഹിറോസാണ് എതിർ ടീം. പഴയകാല പടക്കുതിര ഗുണശേഖരൻ മാനേജരായ ടീമിൽ ഇന്റർനാഷണൽ ചിട്ടി ബാബു, നാഗേഷ്, കണ്ണൻ, അമൽരാജ് തുടങ്ങിയവരുണ്ടായിരുന്നു. വാശിയേറിയ മൽസരത്തിൽ ഹിറോസിനെ സൂപ്പർ തകർത്തുവിട്ടു. അവജ്ഞയോടെ നോക്കിയ ജനം ആരാധനയോടെ ചുറ്റുംകൂടി. കടത്തിണ്ണയിൽ നിന്ന് ഡിൽമൂൺ എന്ന  ഹോട്ടലിലേക്ക് പ്രമോഷൻ. പിന്നീട് വളപ്പട്ടണത്ത് സൂപ്പർ സ്റ്റുഡിയോയുടെ അശ്വമേധമായിരുന്നു. എ.കെ.കുഞ്ഞിമായിൻ ട്രോഫിയുമായി ഞങ്ങൾ മലപ്പുറത്തെത്തി". 

സൂപ്പർ സ്റ്റുഡിയോ എന്നത് ഫോട്ടോ എടുത്തുകൊടുക്കുന്ന ഒരു കടയാണെന്ന് ഒരിക്കൽ പോലും തോന്നിയിട്ടില്ല. ഇതുമായി  ബന്ധപ്പെട്ട് രസകരമായൊരു  കഥയുണ്ട്. അതിങ്ങനെ,   ഏതാനും വർഷം മുൻപാണ്, ഹജ്ജിന് പോവാൻ പാസ്‌പോർട്ടിനായി ഫോട്ടോ എടുക്കണം. അറുപത് വയസ് പിന്നിട്ട ഒരുസ്ത്രീ  സ്റ്റുഡിയോ അന്വേഷിച്ചു കോട്ടപ്പടിയിലൂടെ  നടക്കുന്നു. വഴിയിൽ നിന്ന ഏതോ ഒരാൾ അവർക്ക് സൂപ്പർ സ്റ്റുഡിയോ ചൂണ്ടിക്കാണിക്കുന്നു,  എന്നാൽ സ്റ്റുഡിയോക്ക് മുന്നിലെത്തിയ സ്ത്രീ അൽപനേരം നോക്കിനിന്ന ശേഷം തിരിച്ചു പോരുന്നു. കാര്യമന്വേഷിച്ചപ്പോൾ സ്ത്രീയുടെ മറുപടി  അത് ഫോട്ടോ എടുക്കുന്ന സ്ഥലമല്ലെന്നും ചെമ്പു പാത്രങ്ങൾ വിൽക്കുന്ന കടയാണെന്നുമായിരുന്നു. കേരളത്തിൽ അങ്ങോളമിങ്ങോളം കളിച്ചു കിട്ടിയ കപ്പുകൾ സ്റ്റുഡിയോയിൽ തിക്കിത്തിരക്കുന്ന കാഴ്ചയായിരുന്നു അത്.

സെവൻസ് ഫുട്ബാൾ ഒരു വെറും കളിയല്ല, അതിൽ നുരഞ്ഞുപൊന്തുന്ന ആവേശമാണ് അതിനെ ഇന്നും നിലനിർത്തുന്നത്. ആ ആവേശവും ആരവവുമാണ് അതിലേക്ക് എത്ര വലിയ താരത്തെയും ആകർഷിക്കുന്നത്. അതുകൊണ്ടാണ് ഇന്ത്യയുടെ എക്കാലത്തെയും മികച്ച ഗോൾ വേട്ടക്കാരൻ സുനിൽ ചേത്രി പോലും അവിടെ കളിക്കാൻ എത്തിയത്.