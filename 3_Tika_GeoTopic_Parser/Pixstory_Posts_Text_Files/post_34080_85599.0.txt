Un’altra incredibile storia arriva dalla MLS. Facciamo un passo indietro e torniamo al 2010: Sasha Kljestan, all’epoca in forza al Chivas USA, si recò in visita al Children’s Hospital di Los Angeles dove conobbe un giovane paziente. Si trattava di Christopher Hegardt, che a 10 anni stava combattendo la propria battaglia contro il cancro. Kljestan gli regalò una maglia della nazionale maschile degli States e i due si fecero anche una foto assieme.

Torniamo al presente: nella nottata odierna i due si sono ritrovati a distanza di 12 anni. Hegardt, che ha sconfitto il cancro, è un ventenne di talento in forza al Charlotte FC, mentre Kljestan a 37 anni continua ancora a giocare tra le file dei Los Angeles Galaxy. 

Al termine della partita, i due si sono stretti in un abbraccio commovente e si sono messi in posa per una nuova foto: «Non mi è costato nulla essere gentile con lui e la sua famiglia quel giorno. Se questo gli ha dato solo l'1% di speranza o lo ha solo fatto sorridere un po' quel giorno, allora ne è valsa la pena», ha commentato Kljestan.

Crediti foto: fox4news.com