Terribile incidente per Marc Marquez nel corso del warm up del Gran Premio di Indonesia di MotoGP. Una caduta in corrispondenza della curva 7 del circuito di Mandalika: il motociclista spagnolo stava viaggiando a 180 chilometri orari quando l'highside lo ha letteralmente disarcionato facendolo precipitare con violenza a terra. Marquez ha battuto la testa, ma si è alzato con le sue gambe e ha raggiunto i box e da lì l'ospedale Mataram.

"Sto bene", ha fatto sapere lo stesso Marquez sui social. "In via precauzionale, e per non correre altri rischi, abbiamo deciso di non prendere parte al Gran Premio di Indonesia. Voglio ringraziare lo staff medico della MotoGP e dell'ospedale Mataram per come mi hanno assistito. E grazie a tutti per i messaggi di supporto".