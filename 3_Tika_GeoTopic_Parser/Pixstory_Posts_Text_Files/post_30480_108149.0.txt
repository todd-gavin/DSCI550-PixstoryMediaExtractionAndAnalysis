Ancora una volta la Ducati si dimostra velocissima sul giro secco. Al Sachsenring, Francesco Bagnaia ha conquistato la pole position del GP Germania, terza personale quest'anno e settima per la Ducati su dieci qualifiche fin qui disputate. Il piemontese è stato l'unico a scendere sotto al muro dell'1'20", con il crono di 1'19"931. Battuto di appena 76 millesimi il leader del mondiale, Fabio Quartararo, completa la prima fila la Ducati Pramac di Johann Zarco. In seconda fila troviamo l'Aprilia di Aleix Espargaro e ancora due Ducati con Fabio Di Giannantonio e Jack Miller. Moto tutte italiane anche in terza fila: settima partirà la Ducati di Luca Marini, ottava quella di Jorge Martin e nona l'Aprilia di Maverick Vinales. Domani, il GP Germania di MotoGP scatterà alle 14 ora italiana.