Mancano ormai poche ore alla 56esima edizione del Super Bowl 2022, l'attesissima finale del campionato NFL. A sfidarsi quest'anno saranno  Los Angeles Rams, che ha vinto la National Football Conference, e Cincinnati Bengals, vincitori dell'American Football Conference. Gara secca al SoFi Stadium di Inglewood a Los Angeles, in California.

L'ultima finale è stata vinta dai Tampa Bay Buccaneers di Tom Brady. Quella del 13 febbraio invece vedrà sollevare l'ambitissimo trofeo da una delle due squadre arrivate in finale in modo quasi inaspettato. Entrambe le squadre avevano chiuso la stagione in quarta posizione nelle rispettive Conference, per poi mettere la quarta nel momento decisivo e arrivare alla partita conclusiva della stagione NFL.

Si è parlato a lungo del possibile ritiro di Tom Brady. Se così fosse, la sua ultima partita giocata rimarrà quella con i Los Angeles Rams e non poteva che essere una partita memorabile: con i LA Rams in vantaggio per 27-3, i Tampa Bay Buccaneers sono riusciti a portarsi sul 27-27 per poi veder sfumare il miracolo negli ultimi 40 secondi con l'azione offensiva del quarterback Stafford e il 30-27 finale.