Operazione in uscita per il Milan e in entrata per il Torino passando per Monaco. Pietro Pellegri ha risolto anticipatamente il prestito con il Milan e si accasa con la stessa formula al Torino. L'attaccante classe 2001 è già arrivato nella città della Mole e si è presentato al suo "nuovo" pubblico: "Mi sono trovato come a casa, ho trovato mio papà ad accogliermi (Marco, team manager del Torino, ndr) e quindi è stato un inizio diverso rispetto ad altre avventure". Pellegri non ritrova solo suo padre, ma anche il mister Ivan Juric che lo aveva fatto esordire in serie A al Genoa, non ancora sedicenne, proprio contro i granata entrando al posto di Rincon. "Riprendo nello stadio in cui ho fatto il mio primo passo in Serie A”, ha ricordato.

Da inizio stagione Pellegri ha giocato in 6 partite con la maglia rossonera senza andare mai in rete. Ora è a disposizione di Juric con un compagno che ha già conosciuto in nazionale, il capitano Andrea Belotti. Se dovesse fare bene il Torino potrà riscattarlo a fine anno. Il prestito infatti prevede il diritto di riscatto fissato a 6,5 milioni di euro.