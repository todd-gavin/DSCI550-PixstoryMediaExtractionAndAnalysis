Solo due anni fa la Suzuki festeggiava la vittoria del Mondiale Piloti con Joan Mir. Oggi, invece, arriva una notizia dalla casa giapponese che rischia di sconvolgere le dinamiche della MotoGP dal prossimo anno. Al termine della stagione 2022 la Suzuki lascerà il Motomondiale. Il fulmine a ciel sereno è stato scatenato dall’ultimo board in cui la maggioranza dei membri del cda ha votato contro la continuazione in MotoGP.

Sul perché di questa decisione si attenderà il comunicato della casa nipponica. Quello che trapela è che abbia influito la situazione economica dopo due anni di pandemia e a causa del prolungarsi della guerra in Ucraina.

Da quanto si apprende il team manager Suzuki Livio Suppo ha comunicato dapprima la decisione ai piloti Mir e Rins, gli stessi con cui fino a qualche settimana fa contrattava per rinnovare il contratto in scadenza per entrambi. E invece non ci sarà alcun rinnovo e anzi nasce la suggestione: prossimo anno Joan Mir in HRC insieme a Marc Marquez. Tutto è possibile.