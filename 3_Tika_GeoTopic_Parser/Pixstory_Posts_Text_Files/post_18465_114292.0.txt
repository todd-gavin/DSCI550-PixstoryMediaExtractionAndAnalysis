Giallo alla Coppa d'Africa femminile che si sta svolgendo in Marocco. Barbra Banda, capitana dello Zambia, è stata esclusa della competizione non avendo passato i test di genere che avrebbero dovuto stabilire il suo grado di femminilità. A rivelarlo è stata la Bbc che ha spiegato in questo modo i motivi dell'assenza della giocatrice più importante della squadra nel pareggio d'esordio contro il Camerun per 0-0.

Banda gioca come calciatrice professionista in Cina e nell'ultimo campionato ha vinto la classifica cannonieri. Ha soli 22 anni, un passato nel pugilato e, fuori dal campo, si è messa in evidenza per iniziative che la sua fondazione ha intrapreso contro la violenza di genere.

Anche se mancano ancora comunicazioni ufficiali, è già stato spiegato che la calciatrice aveva assunto dei farmaci per ridurre il proprio livello di testosterone, alla pari di alcune compagne. Il giallo nasce perché, solo pochi mesi fa, Banda aveva preso parte al torneo calcistico dell'Olimpiade di Tokyo, mettendosi in grande evidenza con sei reti realizzate.