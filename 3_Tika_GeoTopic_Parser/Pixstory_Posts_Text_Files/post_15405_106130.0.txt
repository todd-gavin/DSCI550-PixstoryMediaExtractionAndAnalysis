Martedì 14 giugno dalle 13.30 alle 15, nell’Auditorium del Museo Nazionale Scienza e Tecnologia si terrà un collegamento in diretta dalla Stazione Spaziale Internazionale con Samantha Cristoforetti. L'astronauta ESA, nello spazio per la missione Minerva, risponderà alle domande e alle curiosità di ragazze e ragazzi di scuole italiane, portoghesi e del Lussemburgo. Per l’Italia l’evento è organizzato nell’ambito del progetto educativo ESERO Italy, cofinanziato e co-coordinato dall’ASI Agenzia Spaziale Italiana e dall’ESA European Space Agency. 
Il focus delle domande e degli esperimenti realizzati da Samantha sarà la microgravità. 
Oltre agli studenti, l’evento è aperto al pubblico prenotando dal sito web del Museo www.museoscienza.org.

In occasione del collegamento si terrà un dialogo durante il quale interverranno Fiorenzo Galli -Direttore Generale del Museo, Marino Crisconio - Ingegnere dell’Unità Volo Umano e Sperimentazione Scientifica dell’Agenzia Spaziale Italiana, Michèle Lavagna - Professore ordinario di Meccanica del Volo al Politecnico di Milano, e Luca Reduzzi - Curatore Spazio e Astronomia del Museo, moderati da Fjona Cakalli, imprenditrice digitale, tech influencer e content creator. 

L’astronauta è partita 1 mese fa da Cape Canaveral a bordo della navicella Crew Dragon di SpaceX, insieme ai colleghi della NASA Kjell Lindgren, Robert Hines e Jessica Watkins per raggiungere la Stazione Spaziale Internazionale, in cui resterà per 5 mesi. 

Samantha Cristoforetti - la prima astronauta italiana reclutata negli equipaggi dell'Agenzia Spaziale Europea e detentrice del record europeo oltre che del record femminile di durata della permanenza nello Spazio in un singolo volo - una volta raggiunta la ISS ha assunto il ruolo di leader del Segmento orbitale americano nella Expedition 67 all'interno della missione Minerva.