La Juventus sta provando a convincere De Ligt a rinnovare il contratto in scadenza nel 2024 ma, al momento, sembra molto difficile che il difensore olandese possa accettare. Vuole una squadra che possa lottare per traguardi ambiziosi e, per il momento, a Torino ha vinto poco e ha collezionato due quarti posti in campionato. Che possa lasciare la Juventus già questa estate è un'ipotesi plausibile. Sulla finestra c'è il Chelsea in primis che, dopo le partenze di Christensen per Barcellona e Rudiger per Madrid, ha assolutamente bisogno di un centrale difensivo.

Al momento però tra le due società non ci sono molti punti di contatto. A quanto pare il Chelsea avrebbe offerto l'attaccante Werner (che guadagna 11 milioni di euro netti a stagione) più 25-30 milioni di euro, proposta lontana da ciò che vorrebbe la Juve per lasciar partire De Ligt. Il Chelsea potrebbe arrivare fino a 45 milioni come cash, ma dovrebbe anche cambiare contropartita per solleticare la Juventus che non è interessata al tedesco. La lunga estate di De Ligt è appena iniziata.