Anni e anni di lotte per i diritti spazzati via dalla Corte Suprema degli USA. La storica sentenza ‘Roe v. Wade’ del 1973 è stata annullata e con essa il diritto all’aborto per tutte le donne americane. Una decisione a dir poco controversa, che ha innescato ferventi polemiche negli States. A far da megafono ha provveduto anche il mondo dello sport. Su tutti, Megan Rapinoe, storico capitano della nazionale femminile di calcio, che durante una conferenza stampa, ha affermato tutto il suo sdegno:

«Sono una donna bianca e cisgender che vive in una delle città più progressiste del mondo, Seattle. Sappiamo che questa decisione influenzerà in modo sproporzionato le donne povere, afroamericane, immigrate, quelle che vivono relazioni morbose, chi ha subito violenze».

Oltre al calcio, anche l’NBA e la WNBA si sono espressi, rilasciando una dichiarazione congiunta in cui affermano che «la libertà deve essere protetta. Le donne dovrebbero essere in grado di prendere le proprie decisioni in maniera autonoma e libera in merito alla propria salute e al proprio futuro».

LeBron James, da sempre molto vicino alle tematiche sociali, ha ricondiviso il Tweet dell'ex presidente degli Stati Uniti Barack Obama: «La Corte Suprema non solo ha annullato quasi 50 anni di storia, ma ha attaccato le libertà fondamentali di milioni di americani».

Le donne americane non hanno scelto la via del silenzio. Lo sport neppure. E le proteste non si fermeranno di certo qui.