Sabato memorabile per il Real Madrid e soprattutto per Carlo Ancelotti. Battendo 4-0 l'Espanyol, i Blancos si sono aritmeticamente laureati campioni di Spagna con 4 giornate di anticipo, conquistando la loro 35esima Liga. Clamorosa la statistica completata dall'allenatore italiano: con quello odierno, ha conquistato il titolo di campione nazionale in tutti i 5 principali campionati europei: Serie A (Milan), Premier League (Chelsea), Ligue 1 (Paris Saint Germain), Bundesliga (Bayern Monaco) e infine appunto la Liga. Un traguardo mai raggiunto da nessun altro.  "Tutto questo mi riempie d'orgoglio, mi piace quello che faccio e posso dire di esserne fiero. Voglio continuare a vincere titoli con il Real Madrid" le prime parole di Ancelotti dopo questo record impressionante.