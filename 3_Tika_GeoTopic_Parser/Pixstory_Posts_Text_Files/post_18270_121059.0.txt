Ormai è divorzio in casa tra Cristiano Ronaldo e il Manchester United. Il campione portoghese ha giocato il primo tempo dell'amichevole contro il Reyo Vallecano, amichevole disputata dai giocatori che Ten Hag non aveva convocato per la partita più prestigiosa contro l'Atletico Madrid, poi è stato sostituito e, invece di rimanere fino alla fine della partita, si è fatto la doccia e ha lasciato lo stadio prima del triplice fischio.

Un gesto che Ronaldo aveva già fatto ai tempi della Juventus quando era stato sostituito. Sintomo che ormai il mal di pancia del portoghese è forte e la cessione sembra essere l'unica soluzione.

La "fuga" di Ronaldo dallo stadio è stata immortalata da diversi tifosi che hanno pubblicato le fotografie sui social. Eppure sembrava che il numero 7 dello United fosse pronto a riprendere a giocare a prescindere da quel che accade fuori dal campo. Negli scorsi giorni aveva commentato una pagina dedicata a lui dicendo che "il re" sarebbe tornato domenica. In più aveva condiviso una foto che lo ritraeva con alcuni giocatori della squadra, cosa che non faceva da tempo.

Il tempo dell'addio sembra essere vicinissimo. Il problema è la destinazione, non ci sono squadre che si sono fatte avanti. Continua a tenere banco l'ipotesi Napoli, ma sembra per il momento solo fantamercato.