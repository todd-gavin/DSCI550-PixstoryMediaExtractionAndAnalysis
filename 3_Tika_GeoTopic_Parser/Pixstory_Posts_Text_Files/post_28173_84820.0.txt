Sono arrivate le decisioni della Federazione Internazionale dell’Automobile riguardo la possibilità dei piloti di nazionalità russa di continuare a competere nelle categorie motoristiche: Nikita Mazepin e colleghi (tra i più rilevanti ricordiamo l’ex AlphaTauri, Daniil Kvyat, attuale terzo pilota Alpine, e il giovane di casa Ferrari, Robert Shwartzman) potranno correre ma come atleti neutrali e senza segni che possano in qualche modo ricordare i colori della bandiera russa. Allo stesso tempo, la Fia ha ufficialmente cancellato per cause di forza maggiore il GP Russia 2022, che si sarebbe dovuto tenere nel weekend del 25 settembre. Tutto risolto? Non proprio, perché la Federazione inglese ha invece negato a tutti i piloti russi di correre sul suolo britannico: questo impedirebbe a Mazepin, qualora riesca a mantenere il proprio sedile in Haas nonostante l’uscita di scena dello sponsor Uralkali, di competere nel GP Gran Bretagna a Silverstone. Il tutto senza contare anche le oggettive difficoltà di viaggiare con il passaporto russo che potrebbe non essere più accettato da molti paesi occidentali. 

Foto: Instagram nikita_mazepin