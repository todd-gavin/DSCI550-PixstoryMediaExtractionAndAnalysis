Lo spettacolo quadridimensionale “INFERNO – OPERA ROCK” torna in scena domenica 4 settembre in piazza Maggiore a Bologna (ore 23.00 – ingresso gratuito). Durante la rappresentazione verranno eseguiti dal vivo i brani tratti da “INFERNO”, l’opera rock electro sinfonica di Francesco Maria Gallo ispirata alla celebre cantica della Divina Commedia disponibile in formato cd, vinile e in digitale.

«Essere sul palco del festival “Hey Joe”, diretto dal fantastico Valerio Negroni, è per me e per i miei musicisti di Inferno un grande onore. “Hey Joe” è una straordinaria kermesse di 2 giorni nella piazza principale di Bologna, all’ombra del Nettuno e di Palazzo d’Accursio, che si ispira ai valori sociali di quel mitico Woodstock del 1969. Tanti musicisti, provenienti da tutta Italia a raccontare a colpi di Rock and Roll il sentimento di quella musica che ispira sentimenti di etica sociale per un mondo migliore. – spiega Francesco Maria Gallo. –  Sarà infine un’occasione per ricordare vecchi amici che ci hanno lasciato, ma che vivono ancora attraverso la loro musica: FRANCO PARADISE, JUNIOR MAGLI, SILVANO SILVI, ROMANO TREVISANI, MIKE BIRD… Saliranno ancora una volta su quel palcoscenico a raccontarsi attraverso la nostra musica. Ma soprattutto porterò con me il ricordo di Gianni Scida, che negli anni 70 trasformò Strongoli, un piccolo paese della Calabria, in un centro della musica Rock insegnando a tanti, come il sottoscritto, le prime note da scrivere su un pentagramma e distogliendo noi giovani ragazzi da quanto di più malvagio stava affiorando in quei tempi, armandoci con una chitarra.»