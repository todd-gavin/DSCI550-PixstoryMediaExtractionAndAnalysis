Con grande successo, proseguono anche questo fine settimana gli eventi collaterali organizzati in occasione della mostra Yōkai. Le antiche stampe dei mostri giapponesi, prodotta da Vertigo Syndrome e curata da Paolo Linetti in corso nel Belvedere della villa Reale di Monza sino al 21 agosto 2022.

 

Questa domenica, 24 luglio, sarà dedicata a tutti gli amanti del travestimento con la “Giornata Cosplay”: chi arriverà mascherato, avrà diritto all’ingresso gratuito alla mostra, ad una locandina dell’esposizione in omaggio e, alle 16:30, potrà gustarsi un rinfrescante matcha frozen latte, bevanda pop dell’estate giapponese. A prepararla sarà il giovanissimo Food Influencer Sam di pranzoakonoha che tornerà alla Villa Reale per portare il vero sapore del Giappone tra i visitatori della mostra. I Cosplayer potranno portarsi il costume da casa e cambiarsi direttamente in Villa, in uno spazio dedicato, o presentarsi in biglietteria già travestiti.

 

Nel 1984 fu proprio un giapponese, ossia il reporter Takahashi Nobuyuki a coniare per la prima volta la parola cosplay per descrivere un gruppo di fan mascherati da protagonisti di una famosa serie di fumetti e fantascienza. Esso è un fenomeno che consiste nell’indossare un costume che rappresenti perfettamente un personaggio appartenente ai manga o agli anime anche nel suo modo di agire. Non si tratta di solo travestitismo ma di una forma di espressione da sempre studiata da sociologi e studiosi che ad oggi considerano “auto-terapeutico” per coloro i quali hanno problemi di timidezza o mancanza di abilità sociali.