Dietro la fredda cronaca e la secca cronologia degli eventi che compongono la guerra allo Stato ingaggiata da Cosa Nostra a partire dal 1992 con la morte di Giovanni Falcone, ci sono le strategie della mafia di quegli anni e una "foto di famiglia" che Lirio Abbate ricompone con documenti inediti e storie segrete nella nuova inchiesta, Stragisti. Da Giuseppe Graviano a Matteo Messina Denaro: uomini e donne delle bombe di mafia. Oggi, a trent’anni da quegli eventi, il direttore de "L'Espresso" ci svela i meccanismi di potere all’interno della famiglia dei fratelli Graviano e il ruolo della sorella Nunzia; getta luce sui misteri della latitanza dorata del loro "gemello diverso", Matteo Messina Denaro, fino a cercare risposta a un quesito assurdo: come è potuto succedere che due boss al 41bis abbiano avuto entrambi un figlio durante la detenzione?