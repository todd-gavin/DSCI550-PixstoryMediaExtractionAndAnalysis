Prima conferenza stampa da giocatore della Roma per Paulo Dybala, acquisto di punta dei giallorossi in questa sessione estiva di mercato. L'argentino frena gli entusiasmi riguardo la possibile conquista dello scudetto, ma assicura di essere felice della sua nuova squadra: "So che c’è tanta voglia, ma è presto per parlarne. La Roma ha ambizione per il futuro, a tutti piace vincere ed è il nostro obiettivo. Ci sono squadre più avanti di noi, ma dobbiamo pensare a ogni partita e lavorare con serenità. Ma a me piace vincere. Sia Mou sia la società mi hanno mostrato serietà, entusiasmo, consapevolezza. Sapendo come si sta costruendo la Roma non ho avuto molti dubbi a scegliere". Dybala si è anche soffermato sul suo addio alla Juventus, dando la sua versione dei fatti e aggiungendo che non cerca rivincite personali: "Nell’ultimo anno ho fatto bene come gol, assist e non solo, vedendo i numeri e considerato quanto sono stato infortunato. Arrivabene è stato molto chiaro: avevamo un accordo a ottobre, ci hanno chiesto di aspettare e a marzo hanno detto che non facevo parte del progetto. Non è stato un problema economico, hanno deciso società e allenatore e io ho detto: 'Se questa è la vostra scelta per me va bene'. Se segnerò contro di loro ovviamente non esulterò"