Il rigore concesso al Milan per il contatto tra Soppy e Calabria, che ha permesso ai rossoneri di pareggiare lo svantaggio iniziale, ha fatto infuriare l'Udinese, uscita sconfitta per 4-2 nel match d'esordio in campionato disputato a San Siro. Il direttore dell'area tecnica Pierpaolo Marino ai microfoni di Dazn ha rilasciato dichiarazioni piuttosto dure: “Sono inferocito, non arrabbiato per un episodio insopportabile. Sono nel calcio da tanti anni e ho sofferto con le squadre medio-piccole in Serie A. Continuano a fare riunioni con linee guida che vengono puntualmente disattese. L'intervento di Mazzoleni al Var è fuori dalla logica, non c'era un episodio dubbio perché Marinelli aveva già deciso. C'è un 'rigorino' a sfavore in una partita in cui siamo partiti alla grande. Il Var disturba l'arbitro. Spero ci siano spiegazioni”.