വീണ്ടും മഴക്കാലം. മനസ്സിലേക്ക്‌ നിറയെ കയറിവരുന്നത്‌ ഗൃഹാതുരമായ ഓര്‍മ്മകള്‍. ഇടവപ്പാതി തിമിര്‍ത്തു പെയ്യുന്ന പ്രഭാതത്തില്‍ പുത്തന്‍ ഉടുപ്പിനുള്ളില്‍ മഴനനയാതെ പുസ്തകം ഒതുക്കിവച്ച്‌ സ്കൂളില്‍ പോയിരുന്ന കാലം. മഴപെയ്ത്‌ വെള്ളം മൂടിക്കിടന്ന വയല്‍ വരമ്പിലൂടെ വെള്ളം തെറ്റിത്തെറിപ്പിച്ചും മീന്‍കുഞ്ഞുങ്ങളെ കൈകളില്‍ കോരിയെടുക്കാന്‍ ശ്രമിച്ചും സ്കൂളില്‍ നിന്ന്‌ വീട്ടിലേക്ക്‌ നടന്ന സായാഹ്നങ്ങള്‍. ഇടവപ്പാതി മഴയുടെ തണുപ്പിനെ മുഴുവന്‍ ആവാഹിച്ചു നിര്‍ത്തിയ കുളത്തിലെ വെള്ളത്തിലേക്ക്‌ എടുത്തുചാടിക്കളിച്ചു മറിഞ്ഞ വൈകുന്നേരങ്ങള്‍. കുളത്തിലേക്ക്‌ മഴപെയ്യുമ്പോള്‍ വെള്ളത്തില്‍ നീന്തിത്തുടിക്കുന്നത്‌ എന്തു രസമാണെന്നോ. 
മഴ ഒരു വികാരമാണ്‌. ആത്മാവും ശരീരവുമെല്ലാം ആഹ്ലാദത്തിമിര്‍പ്പിലാക്കുന്ന വികാരം. ഇടവപ്പാതി തിമിര്‍ത്തു പെയ്യുന്നത്‌ പ്രണയാര്‍ദ്രമായ മനസ്സുകളിലേക്കാണ്‌. മഴ പ്രണയമാണ്‌. മഴ സന്തോഷമാണ്‌. മഴ ഭക്തിയാണ്‌. മഴ വിശപ്പും സമൃദ്ധിയുമാണ്‌. മഴ എല്ലാമാണ്‌.... എത്രകണ്ടാലും മതിവരാത്ത എന്തോ ഒരു വശീകരണം മഴക്കുണ്ട്‌………