Su quanto accaduto domenica al Gewiss Stadium - i cori razzisti nei confronti dei giocatori del Napoli Kalidou Koulibaly e Zambo Anguissa - il giudice sportivo della Serie A ha predisposto un supplemento d'indagini per far luce sulla vicenda. Oltre a questo ha comminato un'ammenda di 8mila euro all'Atalanta "per avere i suoi sostenitori rivolto cori beceri nei confronti della tifoseria avversaria prima dell'inizio della gara, nonché, nel corso dell'incontro, rivolto reiteratamente un corso insultante all'arbitro"'.

C'è da aggiungere che l'Atalanta ha preso una dura posizione contro quello che è accaduto. Il comunicato dice che: "Atalanta BC comunica che ogni comportamento non in linea con i principi di civiltà ed educazione, da sempre perseguiti da questo club, sarà osteggiato con forza. Non vogliamo, e lo sottolineiamo, dare visibilità a soggetti che nulla hanno a che fare con il nostro ambiente e, pertanto, senza clamori né generalizzazioni, agiremo nelle sedi competenti affinché l’immagine del club e della città di Bergamo siano tutelate".