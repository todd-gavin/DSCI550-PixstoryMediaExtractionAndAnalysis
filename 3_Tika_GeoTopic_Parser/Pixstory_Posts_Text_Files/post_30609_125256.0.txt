Dopo le tante polemiche e le tensioni tra il ds Vagnati e l'allenatore Juric, il Torino si è finalmente mosso sul mercato effettuando due acquisti di rilievo. Dall'Atalanta arriva, a titolo temporaneo con opzione per l'acquisto definitivo, il russo Alexey Miranchuk. 27 anni da compiere a ottobre, è arrivato in Italia nel 2020 collezionando con l'Atalanta 56 presenze totali e 9 gol. Per lui anche 41 gettoni e 6 reti con la maglia della nazionale russa. Con la stessa formula, il Toro ha ingaggiato dal West Ham il croato Nikola Vlasic. 25 anni il prossimo 4 ottobre, il centrocampista offensivo si è messo in mostra nel CSKA Mosca, dove dalla stagione 2018-19 a quella 2020-21 ha totalizzato 108 presenze e 33 reti, giocando anche in Champions League. Lo scorso anno, con il West, ha collezionato 19 gettoni e 1 gol. Una curiosità: è fratello di Blanka Vlasic, due volte campionessa mondiale di salto in alto nel 2007 e 2009.