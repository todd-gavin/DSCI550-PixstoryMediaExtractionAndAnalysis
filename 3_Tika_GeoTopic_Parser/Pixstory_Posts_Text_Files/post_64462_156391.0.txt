കഴിഞ്ഞ സീസണിലെ മിന്നും പ്രകടനത്തോടെ ഇത്തവണത്തെ ബാലണ്‍ദ്യോര്‍ പുരസ്‌കാരം സ്വന്തമാക്കി സ്പാനിഷ് ക്ലബ്ബ് റയല്‍ മാഡ്രിഡിന്റെ ഫ്രഞ്ച് സ്‌ട്രൈക്കര്‍ കരീം ബെൻസെമ.
വനിതകളിൽ ഈ നേട്ടം സ്‌പാനിഷ്‌ താരം അലക്‌സിയ പുറ്റെലസിനാണ്‌.
റയലിന്‌ ചാമ്പ്യൻസ്‌ ലീഗ്‌, സ്‌പാനിഷ്‌ ലീഗ്‌, സൂപ്പർ കപ്പ്‌ എന്നിവ സമ്മാനിക്കുന്നതിൽ ബെൻസെമയുടെ പങ്ക്‌ നിർണായകമായിരുന്നു. ഫ്രാൻസിനൊപ്പം നേഷൻസ് ലീഗ് കിരീടവും ഉയർത്തി. 
കഴിഞ്ഞ സീസണിൽ റയലിനായി 46 കളിയിൽ 44 ഗോളടിച്ചു. 15 ഗോളിന്‌ വഴിയൊരുക്കി.  പുറ്റെലസിന്റെ നേട്ടം തുടർച്ചയായി രണ്ടാം തവണയാണ്‌.
കഴിഞ്ഞ തവണത്തെ ജേതാവും ഏഴുവട്ടം ബാലൻ ഡി ഓർ നേടുകയും ചെയ്ത ലയണൽ മെസി അവസാന പട്ടികയിൽ ഉൾപ്പെട്ടില്ല. ക്രിസ്‌റ്റ്യാനോ റൊണാൾഡോ ഇരുപതാമതായി.2005നുശേഷം ആദ്യമായാണിത്‌. 
16 വർഷത്തിനുശേഷമാണ്‌ ഇരുവരും ആദ്യ മൂന്നിൽ എത്താതിരുന്നത്‌.
യുവതാരത്തിനുള്ള ബഹുമതി ബാഴ്‌സലോണയുടെ സ്‌പാനിഷ്‌ താരം ഗാവിക്കാണ്‌. മികച്ച സ്‌ട്രൈക്കറായി പോളണ്ടിന്റെ ലെവൻഡോവ്‌സ്‌കിയെ തെരഞ്ഞെടുത്തു. സെനെഗലിന്റെ  മാനെയ്‌ക്ക്‌ സോക്രട്ടീസ്‌ പുരസ്‌കാരം ലഭിച്ചു. മികച്ച ഗോളിക്കുള്ള യാഷിൻ ട്രോഫി റയലിന്റെ തിബൗ കുർട്ടോയ്ക്കാണ‍്. മാഞ്ചസ്റ്റർ സിറ്റിയാണ് മികച്ച ക്ലബ്ബ്.