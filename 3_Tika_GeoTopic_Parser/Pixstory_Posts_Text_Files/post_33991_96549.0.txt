Lo scorso dicembre, nel corso del sentitissimo match contro l’Anderlecht, il pubblico del Breydel Stadium di Brugge si è reso protagonista di spiacevoli insulti razzisti rivolti agli avversari. Il tecnico degli ospiti Vincent Kompany aveva denunciato l’accaduto al termine della partita: «Siamo stati presi di mira per 90’, sia i calciatori che lo staff. Sono disgustato, certe cose non dovrebbero succedere».

A distanza di qualche mese, il Club Brugge ha preso di petto la situazione ideando un metodo al passo con la tecnologia. All’interno dell’impianto sono stati inseriti 24mila QR code da scannerizzare non appena ci si accorge che qualcuno sta assumendo comportamenti razzisti. Una volta spedito il segnale, il sistema avviserà lo steward più vicino, che potrà dunque intervenire tempestivamente. Un’idea semplice, ma che può rivoluzionare la lotta al razzismo negli stadi.

Crediti foto: ESPN