Nel prossimo weekend Marc Marquez farà il suo ritorno in MotoGP. Lo spagnolo non sarà al via del GP Austria, ma seguirà di persona il team Honda HRC per stare vicino alla squadra e respirare l'aria di un gran premio per la prima volta dopo il complesso intervento al braccio destro a cui è stato sottoposto negli scorsi mesi. Marquez ha aggiornato sulla sua situazione in un'intervista a Deportes Quatro: “Ho l'esperienza delle operazioni precedenti e mi pare di essere sulla buona strada. Prima dell'intervento avevo molta voglia di farlo perché non c'era alternativa: o mi operavo e dovevo ritirarmi. Il mio sogno e il mio obiettivo al momento non è di vincere, ma di tornare a divertirmi di nuovo nel  guidare la moto e farlo senza avere dolore. So che se ci riuscirò il resto verrà di conseguenza”. Al momento, per lo spagnolo non è ancora possibile fare previsioni sulle tempistiche relative al suo rientro alle competizioni: “Non voglio fissare dei tempi perché saranno decisi dai controlli che farò: sto lavorando intensamente, mi sento bene, ma è dura perché mi restano dei dubbi sul braccio”.