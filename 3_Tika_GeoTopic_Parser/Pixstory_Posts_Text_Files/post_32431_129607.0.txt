Salgono a 9 le medaglie conquistate dall'Italia agli europei di atletica leggera in corso di svolgimento a Monaco di Baviera. Nella serata di venerdì Filippo Tortu ha conquistato la medaglia di bronzo sui 200 metri piani, superato solo dai britannici Hughes e Mitchell-Blake. Poco prima due azzurri si erano guadagnati il podio nei 3000 siepi: Ahmed Abdelwahed e Osama Zoghlami, battuti solo dal finlandese Topi Raitanen. Buona prova anche per Ala Zoghlami, settimo, così come Dalia Kaddari nei 200 metri femminili appannaggio della svizzera Kambundji. Altri tre azzurri in gara: settima  la Folorunso nei 400 ostacoli dell'olandese Bol, nono posto per Gaia Sabbatini nei 1500 metri femminili vinti dalla britannica Laura Muir e 10° per la Cestonaro nel triplo della Bekh-Romanchuk. Ottimo, infine, Simone Barontini, che approda alla finale degli 800 metri maschili con il secondo posto nella prima batteria. Al mattino era stata eliminata la 4x100 priva di Jacobs infortunato, e di Tortu e Desalu impegnati nei 200. Gli azzurri si erano qualificati con l'ottavo tempo ma un ricorso della Turchia ha portato all'estromissione dei 4 moschettieri olimpici.