La decisione era ormai ampiamente stata preannunciata, ma ora Carlos Tevez ha sciolto gli ultimi dubbi a riguardo. L'ex attaccante della Juventus, tornato a militare nelle fila del Boca Junior, ha confermato di aver concluso la sua carriera a 38 anni: "Sì, mi sono ritirato è tutto confermato. Mi hanno offerto tante cose, anche proposte dagli Stati Uniti ma per me questo è tutto. Ho dato tutto". L'argentino ha spiegato che sulla sua decisione ha pesato molto la scomparsa, avvenuta a febbraio del 2021 a causa del Covid, del padre: "L'ultimo anno è stato davvero difficile. Non ho potuto vedere mio padre, il mio vecchio. Ho smesso di giocare perché ho perso il mio tifoso numero uno".