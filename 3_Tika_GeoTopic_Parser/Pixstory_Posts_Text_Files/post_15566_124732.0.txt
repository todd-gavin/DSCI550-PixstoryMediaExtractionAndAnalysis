La situazione in Afghanistan è più grave che mai. Il ritorno al potere dei talebani - avvenuto ormai quasi un anno fa - e la conseguente instabilità politica hanno aggravato seriamente la condizione del Paese, già sofferente per decenni di guerre, crisi, cambiamenti climatici e siccità. Le Nazioni Unite hanno stimato che il 97% della popolazione afghana vive già sotto la soglia di povertà e che due bambini su tre - ovvero più di 13 milioni - hanno un disperato bisogno di aiuti umanitari.
Proprio per questo continua il lavoro sul campo di OTB Foundation, con il supporto a realtà e progetti che aiutano la popolazione del Paese dentro e fuori i suoi confini.
Il più recente, in ordine di tempo, è il supporto della Fondazione all’orfanotrofio pubblico di Kapisa.
Grazie al rapporto ormai consolidato con l’associazione NOVE Onlus e in collaborazione con il Ministero del Lavoro e Affari Sociali afghano (MoLSA), OTB Foundation ha scelto di supportare l’orfanotrofio pubblico di Kapisa, una provincia afghana a nord-est di Kabul, chiuso dai talebani e recentemente riaperto. L’orfanotrofio ospita 50 bambini orfani o i cui genitori sono troppo poveri e non in grado di provvedere alla loro sussistenza. Il progetto ha l’obiettivo di fornire loro un luogo accogliente e sicuro che provvede anche alla loro istruzione (l'orfanotrofio è dotato di una scuola interna fino alle medie), salvando questi bambini dalla strada, dallo sfruttamento e da probabili abusi.
Questo progetto assicura loro 3 pasti al giorno, forniture di materiali (vestiti, beni igienici di prima necessità), oltre a incentivi agli operatori dell’orfanotrofio (che attualmente non vengono pagati dallo Stato) per garantire assistenza ai bambini ospitati. Di fatto questi bambini godono di condizioni migliori in orfanotrofio che a casa, dove vengono spesso sfruttati o comunque difficilmente hanno accesso all’istruzione.
OTB Foundation, ad oggi, ha sostenuto molti altri progetti come ‘Fearless Girls’ che ha fornito – tramite la Onlus Ciai - supporto legale, psicologico e attività educative a bambine afghane detenute nelle carceri minorili accusate di aver commesso “crimini contro la morale”, mentre la loro unica colpa è quella di essersi sottratte, fuggendo, a matrimoni forzati o ad altri tipi di violenza.