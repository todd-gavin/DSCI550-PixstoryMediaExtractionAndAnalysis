ആറേഴ് കൊല്ലം മുൻപാണ്, ടിവി ന്യൂവിൽ  ജോലി ചെയ്യുന്ന കാലം. ഉത്തർപ്രദേശിലെ ചിത്രകൂഡിൽ  ഖബർ ലഹാരിയ എന്നൊരു പത്രമുണ്ട്, മുന്നണിയിലും പിന്നണിയിലും സ്ത്രീകൾ മാത്രമുള്ള സംരംഭം.
വെബിലേക്ക് നമുക്കൊരു സ്റ്റോറി തയ്യാറാക്കിയാലോ ? സന്തോഷത്തോടെ അത് ഏറ്റെടുക്കാനുണ്ടായിരുന്നത് വീണ.
അന്നേരം തന്നെ ഓൺലൈനിന്റെ ആഴങ്ങളിലേക്ക് മുങ്ങാംകുഴിയിട്ടുപോയ അവർ, കിട്ടാവുന്ന നമ്പറിൽ എല്ലാം വിളിച്ച് ചിത്രകൂഡിനെകുറിച്ചും ഖബർ ലഹാരിയയെ കുറിച്ചും വിവരങ്ങൾ ശേഖരിച്ച് കഥപറയുന്ന വാക്കുകളിൽ ' സ്റ്റോറി ' തയ്യാറാക്കി, പ്രസിദ്ധീകരിച്ചു.
പിന്നെയും പലയിടങ്ങളിൽ  വീണയുടെ  ' നിലപാട് ' പതിഞ്ഞ വാർത്തകളും ഫീച്ചറുകളും വന്നുകൊണ്ടിരുന്നു.
വാർത്തകളുടെ ലോകത്ത്  നിയോൺ വെളിച്ചങ്ങളുടെ പളപളപ്പിലൂടെയല്ല, ഇരുട്ടിന്റെ മലഞ്ചെരിവുകളിലൂടെ നടക്കാൻ ആഗ്രഹിക്കുന്ന എഴുത്തുകൾ. 
മാതൃഭൂമിയിൽ ചേർന്ന ശേഷം അവർ ആദ്യം ചെയ്ത പ്രധാന പരമ്പര കേരള പൊതുമണ്ഡലത്തെ ഞെട്ടിക്കുന്നത്. 
' അമ്മമാർക്ക് എന്താണ് സംഭവിക്കുന്നത് ? ' എന്ന പേരിൽ. അതിന് വനിതാ കമ്മീഷൻ്റെ അവാർഡ് ലഭിച്ചു. ഇപ്പോഴിതാ അവരുടെ പുതിയ പരമ്പരയും മാതൃഭൂമിയുടെ എഡിറ്റോറിയൽ പേജിൽ.
' വിലക്കാണോ ലൈംഗിക വിദ്യാഭ്യാസം ' എന്ന ചോദ്യത്തോടെ. മന്ത്രിമാർ ഉൾപ്പടെയുള്ളവർക്ക് ഇതിനോട് പ്രതികരിക്കാതെ വയ്യെന്നായി. കേരളം അടുത്ത കാലത്ത് കണ്ട ഏററവും സാമൂഹ്യ പ്രതിബദ്ധതയുള്ള പരമ്പര.