L'Olimpia Milano si riporta avanti nella finale scudetto della Legabasket. Davanti ai 12mila spettatori del Forum di Assago, gli uomini di Ettore Messina hanno sconfitto per 94-82 la Virtus Bologna in gara 3. A differenza dei due precedenti incontri, questa volta i protagonisti sono stati gli attacchi, con percentuali al tiro elevatissime fin dal primo quarto, chiuso sul 31-27 per i padroni di casa con Shevon Shields subito caldissimo (19 punti per lui alla fine). La partita è rimasta in equilibrio fino alla fine del terzo parziale, quando spinta dai canestri di Nicolò Melli (22 punti in 20') e Jerian Grant (14) l'Armani Exchange ha operato l'allungo rivelatosi poi decisivo. Bologna si è aggrappata agli italiani, con Daniel Hackett (18) e Marco Belinelli (14) che hanno risposto colpo su colpo alle grandinate di canestri di Milano, ben coadiuvati da Milos Teodosic (14 e 8 assist). La Virtus ci ha provato fino agli ultimi 2 minuti, quando Sergio Rodriguez ha portato il vantaggio dell'Olimpia in doppia cifra, chiudendo di fatto la contesa. Gara 4 si giocherà martedì sera, sempre al Forum di Assago.