A distanza di due settimane torna la Serie A. Tra i match clou della giornata, c’è Fiorentina-Lazio, scontro diretto per l’Europa.

Nel pomeriggio di oggi, Maurizio Sarri ha presentato il match in conferenza stampa: «Ci attende una gara molto difficile. Il mercato si è chiuso, ora basta chiacchiere e proseguiamo con il gruppo che abbiamo». Il tecnico biancoceleste ha poi proseguito parlando del mercato: «Jovane Cabral? Lo conosco poco, ma con Lotito ho un rapporto molto diretto. Se io sono scontento del mercato? Non casco nella trappola».

A tener banco per gran parte della conferenza è stata la questione mercato. La finestra invernale si è appena chiusa, ma nella rosa biancoceleste l’unico arrivo è stato quello dell’ala dello Sporting Lisbona appunto. Nei giorni passati il tecnico toscano aveva rimarcato la sua insoddisfazione, ma oggi ha voluto evitare ulteriori polemiche: «Il mercato si è chiuso, è inutule parlarne. Ogni discorso può ritorcersi sulla squadra, non c’è nulla da dire. Dovremo fare il possibile con i calciatori a disposizione, e sicuramente possiamo far meglio di quanto mostrato sinora. Devo allontanare la squadra da alibi, storie e polemiche».

In chiusura un commento sulla Fiorentina, padrona di casa nel match di domani sera: «Sarà una partita difficilissima, il rendimento della Fiorentina parla chiaro. Approcciano in maniera aggressiva e convinta la partita, dovremo stare attenti e concentrati dal primo minuto. Loro in dieci partite casalinghe hanno creato ben 81 occasioni da gol: dovremo misurare la nostra crescita sul piano difensivo. Nelle ultime partite abbiamo perso solo contro Sassuolo ed Inter, non siamo in un momento delicato». Appuntamento a domani, ore 20:45.