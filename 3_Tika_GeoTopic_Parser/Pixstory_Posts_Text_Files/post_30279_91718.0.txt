Sconfitta pesante in ottica classifica per l'Atalanta, battuta 1-3 in casa dal Napoli.
I padroni di casa sono finiti sotto 2-0 nel primo tempo, prima di accorciare le distanze e venire puniti nuovamente mentre cercavano il pareggio.
L'allenatore Gian Piero Gasperini analizza così il match: "La squadra è entrata molto bene in partita e ha messo in difficoltà gli avversari. Il Napoli ha gestito bene il contropiede e sfruttato gli episodi. Ci siamo un po' addormentati sul secondo gol.  Se si va sotto in questo tipo di partite ci si espone. Credo che la squadra abbia raddrizzato una partita immeritatamente chiusasi sullo 0-2 poi nello sforzo profuso per pareggiarla abbiamo concesso qualcosa".
La zona Champions League sembra ormai lontana nonostante una partita da recuperare e l'Atalanta è ora in lotta per un posto in Europa League, coppa nella quale è ancora impegnata: "Abbiamo una partita da recuperare ma non credo sia facile. Spiace perché non siamo riusciti a vincere. Sono soddisfatto della prestazione della squadra ma dobbiamo prestare maggiore attenzione agli episodi altrimenti contro squadre così forti è inevitabile che il risultato si comprometta" ha concluso Gasperini.