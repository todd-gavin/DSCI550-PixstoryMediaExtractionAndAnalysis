Gigi Buffon non ci pensa proprio al ritiro, anzi. Il campione del Mondo del 2006 ha ufficializzato il rinnovo di contratto con il Parma per altri due anni e mezzo, fino al 30 giugno 2024, quando avrà 46 anni. Un record, ma per lui l'obiettivo è un altro più che quello anagrafico e cioò riportare il Parma in serie A "dove merita di stare".

Fino a oggi non ha avuto grossi problemi fisici, nonostante i 44 anni già compiuti e un campionato, quello di serie B, che ha molti giovani e va a un ritmo piuttosto veloce. Buffon però per la squadra che lo ha fatto esordire ormai 27 anni fa (era il 1995) continuerà ancora a mettere i suoi guantoni e a difenderne la porta dando il suo contributo per fare il salto nella massima serie. In quel caso diventerebbe il più anziano giocatore ad aver mai giocato in serie A.

"E' una bella giornata, per me e per la mia famiglia, per il mio procuratore, per il presidente, per la società e mi auguro anche i tifosi e la città", ha detto Buffon in una conferenza stampa quasi a sorpresa, "ho rinnovato perché quando sono arrivato qua, non avevo dubbi su quello che potessi dare fuori e dentro al campo, volevo mettermi alla prova. Volevo vedere il riscontro sul campo, e penso ci sia stato. Ho bisogno di sentire le responsabilità e non voglio perdere come non voglio perdere tutte le sfide. Mi sento l'energia, la forza e la forma fisica di chi ce la può fare e la può fare bene".