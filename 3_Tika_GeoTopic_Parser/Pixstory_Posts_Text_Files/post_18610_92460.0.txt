Brutte notizie per il tennis italiano. Matteo Berrettini dopo l'operazione alla mano destra, di una decina di giorni fa, è costretto a fermarsi per un po' di tempo e salterà i tornei di Montecarlo, Madrid e Roma, importanti in avvicinamento al Roland Garros. A comunicare la notizia del riposo forzato è stato lui stesso sui social.

"Aggiornamento: seguendo i consigli medici degli esperti, il mio team ed io abbiamo deciso di non forzare i tempi di recupero. Sono quindi costretto a ritirarmi dai tornei di Monte-Carlo, Madrid e Roma, concedendomi quindi il tempo necessario per raggiungere la forma migliore. Non partecipare a questi eventi, in particolare a Roma, è stata una decisione estremamente difficile che tuttavia ritengo essere quella giusta per poter tornare ai massimi livelli. Grazie mille per il vostro supporto. Non vedo l'ora di vedervi presto in campo".

Dopo la cancellazione dal torneo di Indian Wells e la non partecipazione a quello di Miami, Berrettini mira a tornare in campo sul rettangolo verde del Queen's a Wimbledon dove lo scorso anno trionfò. Si tratta di un Atp 500.