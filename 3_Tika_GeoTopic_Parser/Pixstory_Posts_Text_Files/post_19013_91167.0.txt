Rischia di trasformarsi in un precedente quanto fatto dall'allenatore dell'Olanda Louis van Gaal durante la partita amichevole contro la Germania. Il tecnico era risultato positivo al Covid e, nell'ultimo tampone molecolare fatto prima del match, nulla era cambiato, sempre positivo. Van Gaal però l'altra sera era regolarmente al suo posto, senza mascherina, e al gol del pareggio di Bergwijn, ha abbracciato tutti.

A fine partita (1-1), quando si è saputa la notizia della positività, non potevano che scatenarsi le polemiche, in particolari quelle tedesche. Van Gaal però si è subito giustificato dicendo di aver ricevuto l'ok da parte dei sanitari della nazionale e che era risultato negativo al tampone rapido.

“Il medico mi ha detto che sono solo dei residui del virus, che con il molecolare si riscontrano più a lungo. Ma al test rapido sono risultato negativo”.