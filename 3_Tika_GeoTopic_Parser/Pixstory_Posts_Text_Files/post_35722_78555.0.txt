È una notizia che arriva come un fulmine a ciel sereno quella delle dimissioni del Presidente della Lega di Serie A Paolo Dal Pino. Sul sito ufficiale è stato rilasciato un comunicato ufficiale per spiegare i motivi di tale decisione. Dal Pino lascia la presidenza dopo 2 anni con una lettera indirizzata a tutti i club del campionato italiano di calcio. “Cari Presidenti, cari Delegati, cari membri del Collegio dei Revisori e dell’Organismo di Vigilanza, in gennaio ho trasferito in California il centro della mia vita professionale e familiare. È pertanto impossibile continuare nel mio ruolo di Presidente della Serie A”. - Così l’ormai ex Presidente ha esordito - “Ho provato a proporre idee e innovazione in un contesto resistente al cambiamento. Sono orgoglioso di aver lavorato con una strettissima unità di intenti con la FIGC e ringrazio il Presidente Federale Gabriele Gravina, gentiluomo, amante di questo sport e guida ispirata del calcio italiano e dei principi di correttezza e lealtà sportiva con cui ho condiviso due anni di battaglie fianco a fianco per sopravvivere alla pandemia e per cercare di rilanciare il calcio italiano in mezzo ad infinite difficoltà esterne ed interne”.