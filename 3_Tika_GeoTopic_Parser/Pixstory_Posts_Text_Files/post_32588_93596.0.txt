Restano due gli italiani in tabellone a Monte Carlo, ma sono di quelli buoni. Jannik Sinner, partito con il freno a mano, ha superato il finlandese Emil Ruusuvuori (lo stesso giocatore contro il quale si era ritirato per infortunio a Miami) per 7-5 6-3 e ora attende il vincitore del match tra il russo Rublev e l'australiano De Minaur. La vera impresa, però, l'ha fatta Lorenzo Musetti, che ha fatto fuori il numero 6 del tabellone, il canadese Felix Auger Aliassime, per 6-2 7-6 e affronterà negli ottavi l'argentino Diego Schwartzman (6-0 7-6 sull'ungherese Fucsovics), vero specialista della terra rossa. Non ce l'ha fatta, invece, Lorenzo Sonego, battuto con un doppio 6-4 dal terraiolo serbo Laszlo Djere.