La telenovela è giunta ai titoli di coda. Robert Lewandowski è ormai un giocatore del Barcellona e, dopo l'accordo trovato nella notte tra venerdì e sabato, in fretta e furia per anticipare la partenza del club bavarese oltreoceano per una tournée, lo stesso attaccante polacco oggi ha salutato tifosi, dirigenza e non solo. Dopo 8 anni di vittorie le ultime settimane non hanno scalfito quanto di buono fatto e i rapporti che ci sono stati.

"Vorrei ringraziare i miei compagni di squadra, i membri dello staff, la dirigenza del club e tutti coloro che mi hanno sempre supportato e ci hanno aiutato a vincere trofei per il Bayern. Sono orgoglioso di ciò che abbiamo realizzato insieme. Voglio soprattutto ringraziare i tifosi, perché siete voi a rendere il Bayern il club speciale che è. Ho il privilegio di aver trascorso 8 anni meravigliosi con questo club e i suoi tifosi e questo resterà per sempre nel mio cuore".

Lewandowski va al Barcellona per 50 milioni di euro: 45 subito e il restante come bonus. Il tutto a meno di un anno dalla scadenza naturale del contratto. Nonostante ancora non si sappia che durata avrà l'accordo, la cifra che percepirà annualmente è di 9 milioni di euro netti.