Con Collezioni del Novecento da sabato 14 maggio 2022 Pistoia Musei presenta, nella sua sede di Palazzo de’ Rossi, un nuovo percorso espositivo dedicato agli artisti attivi a Pistoia dai primi del Novecento fino ai giorni nostri. Grazie a un accordo di comodato firmato nel 2018, l’allestimento accoglie opere dalla collezione di Fondazione Caript e dalla raccolta del Novecento pistoiese di Intesa Sanpaolo: un patrimonio frutto di un collezionismo consapevole, orientato nei decenni dalla volontà di valorizzare il territorio e di raccontare le vicende culturali cittadine.
 
È proprio nell’ottica di narrare le animate vicende di un intero secolo fino alla contemporaneità, che Pistoia Musei propone questo rinnovato percorso espositivo: raccontando la vivacità, l’intraprendenza e l’esuberanza degli artisti del XX e XXI secolo, il nuovo allestimento traccia una panoramica rappresentativa dell’epoca. Attraverso l’arte è possibile leggere il variegato contesto storico e sociale, con le sue tensioni che travalicano i confini provinciali.
 
Gli artisti esposti – come, fra gli altri, Galileo Chini, Andrea Lippi, Eloisa Pacini, Pietro Bugiani, Egle Marini e Marino Marini, Fernando Melani, Gualtiero Nativi, Mario Nigro, Umberto Buscioni e Roberto Barni – erano animati dallo spirito del tempo in cui vivevano: mossi da un’autentica ispirazione, infiammati dalle istanze politiche dei loro giorni, in linea con le ricerche artistiche del momento, spesso in rotta con i metodi accademici e certi conservatorismi.
 
Artisti in continuo dialogo con il proprio presente, e proiettati verso il futuro.
Seppur non esaustiva, la selezione ordinata da Annamaria Iacuzzi, conservatrice delle collezioni del Novecento per Pistoia Musei, si configura come estremamente significativa, per qualità e quantità delle opere esposte. Una rappresentazione della creatività e del tessuto sociale di un passato prossimo, che giunge fino alla contemporaneità con i lavori dei millennials Federico Gori e Zoè Gruni.
 
Con questo percorso stabile Pistoia Musei conferma la propria attenzione per il Novecento a Pistoia, dando rilievo a una provincia attiva e intraprendente, mai limitata ai confini cittadini ma da sempre pronta e reattiva al confronto con realtà, movimenti e contesti nazionali e internazionali.