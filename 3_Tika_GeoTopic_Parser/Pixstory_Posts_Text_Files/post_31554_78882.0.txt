La nuova iniziativa della Fondazione Castello di Padernello è di contribuire alla nascita di un territorio e alla creazione di un borgo artigiani vivendo una vacanza da sogno. Il 14 febbraio 2022 la Fondazione celebra l’amore per la propria terra, la Bassa Bresciana, lanciando un progetto di raccolta fondi per l’acquisto condiviso di Cascina Bassa, un grande cascinale adiacente al maestoso maniero quattrocentesco, ancora in parte da recuperare e pronto a tornare a nuova vita, per divenire luogo di scuole botteghe, sale per l’alta formazione e ospitare, a partire dal 2023, un bellissimo albergo diffuso. 
Tutti coloro che vorranno partecipare a questo progetto di economia circolare potranno devolvere la somma di 100 euro alla Fondazione Castello di Padernello, ricevendo in cambio la possibilità di vivere un’esperienza unica per due persone.

Sottoscrivendo una delle 1350 quote disponibili, i benefattori entreranno nel Castello attraversando l’antico ponte levatoio ancora funzionante, guidati nelle sue eleganti stanze che consentono di immergersi in epoche diverse, tra opere d’arte e storie d’altri tempi, per proseguire poi verso Cascina Bassa, raggiungere il Ponte San Vigilio, opera d’arte naturale dell’artista Giuliano Mauri nel bosco vicino al maniero e pernottare nelle future camere di Cascina Bassa. Il giorno seguente, la colazione sarà servita al Castello, in un’atmosfera incantata.

Grazie ad un progetto pubblico-privato e al coinvolgimento della comunità, la Fondazione ha recuperato e reso attivo il maniero della Bassa Bresciana, oggi fulcro di turismo, ma anche di cultura e di iniziative che puntano alla sostenibilità ambientale, economica e sociale, l’obiettivo ora è di riscrivere la storia del borgo di Padernello ed in particolare di Cascina Bassa, trasformare le vecchie pietre nel cuore di un centro di formazione per i giovani nell’artigianato e di turismo esperienziale, creare nuova economia del territorio, puntare all’agricoltura sociale.

Io non sono mai stata al Castello, ma mi piacerebbe molto fare un’esperienza di questo tipo! 
Qualcuno ci è mai stato? O ha fatto qualche gita simile?