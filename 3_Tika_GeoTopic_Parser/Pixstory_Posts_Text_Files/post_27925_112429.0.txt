Tappa e maglia per Edoardo Mortara nell’ePrix di Marrakech 2022. Il pilota italo-svizzero del team Venturi Racing, scattato dalla seconda casella in griglia di partenza, ha infatti preso il comando della corsa grazie al gioco delle strategie legato all’utilizzo degli Attack Mode, beffando entrambi i piloti della DS Techeetah, non riusciti a centrare il bersaglio grosso nonostante la possibilità di attaccare in due contro uno sul finale. Il 35enne nato a Ginevra, alla sua terza affermazione stagionale (la quinta in carriera in Formula E), è al quarto podio consecutivo: un ruolino di marcia strepitoso che gli ha consentito di andarsi a prendere la leadership della classifica ai danni di Stoffel Vandoorne, comunque molto bravo a recuperare fino all’ottavo posto dopo essere scattato dalla penultima fila dello schieramento. Completano il podio Antonio Felix Da Costa e Mitch Evans. La Formula E torna in pista fra due settimane con il doppio appuntamento dell’ePrix di New York City. 

Foto: Instagram fiaformulae