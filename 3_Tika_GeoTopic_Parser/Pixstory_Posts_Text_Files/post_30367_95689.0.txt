La Juventus raggiunge l'Inter in finale di Coppa Italia e resta in corsa per conquistare almeno un titolo per l'undicesima stagione consecutiva. Dopo la vittoria in extremis sulla Fiorentina ottenuta all'andata, il match di stasera giocato a Torino si è messo nei giusti binari per i bianconeri già nel corso del primo tempo grazie al gol di uno dei tanti ex della partita, Federico Bernardeschi, realizzato al 32°. La Juventus aveva però rischiato tantissimo dopo appena 4 minuti di gioco, con una mischia in area e la palla respinta clamorosamente sulla riga dal viola Cabral. Successivamente è stato Mattia Perin a salvare il vantaggio dei padroni di casa con alcuni ottimi interventi, in particolare su Cabral nel corso del primo tempo e su Martinez in avvio di ripresa. Nel secondo tempo la Juventus aveva provato a chiudere il discorso qualificazione rendendosi pericolosa in particolare con Zakaria e con Rabiot, il cui gol è stato annullato dal VAR per fuorigioco millimetrico. Nel finale il pressing della Fiorentina prosegue e la Juventus gioca sfruttando le ripartenze, fino a quando al terzo minuto di recupero Cuadrado serve a Danilo l'assist per il definitivo 2-0.