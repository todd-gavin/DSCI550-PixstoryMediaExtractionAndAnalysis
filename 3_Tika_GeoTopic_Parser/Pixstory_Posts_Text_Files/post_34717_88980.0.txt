La stagione era iniziata come meglio non avrebbe potuto, con 20 vittorie in altrettante partite. Poi c'è stata la finale persa a Indian Wells contro Taylor Fritz per colpa anche di un dolore patito in semifinale contro il connazionale Alcaraz. Ora c'è il "perché" di quel dolore: si tratta di una frattura da stress del terzo arco costale sinistro. Questo è quello che è emerso da alcuni esami a cui si è sottoposto il tennista rientrato a Barcellona.

Nadal ora dovrà stare a riposo dalle quattro alle sei settimane. Tradotto significa che salterà sicuramente il Masters 1000 di Monte Carlo, al via dal prossimo 11 aprile e il successivo torneo di Barcellona che parte la settimana dopo. A rischio anche la partecipazione al Masters 1000 di Madrid, in partenza dal primo maggio.

La speranza di Nadal è quella di partecipare agli Internazionali d’Italia al via dal prossimo 8 maggio. Ultimo appuntamento di spessore prima del Roland Garros, al via dal 22 maggio.