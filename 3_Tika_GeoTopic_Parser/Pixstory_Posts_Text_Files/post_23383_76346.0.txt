Il 29 gennaio 1962 Yves Saint Laurent presentava la sua prima collezione. Per celebrare il 60° anniversario del suo debutto nella haute couture, la Fondazione Pierre Bergé chiama a raccolta sei grandi musei parigini - il Louvre, il Musée d’Orsay, il Centre Pompidou, il Musée Yves Saint Laurent, il Musée Picasso e il Musée d’Art Moderne. La mostra, dal titolo Yves Saint Laurent aux musées, è insieme dimostrazione dello straordinario percorso creativo dello stilista e omaggio al suo grande amore per l’arte. Il couturier francese in particolare era affascinato da Pablo Picasso.

‘Yves Saint Laurent aux musées’ è un viaggio attraverso le collezioni di questi sei musei per mettere in luce il rapporto dello stilista con l’arte. 

Nel cuore della galleria Apollon, il Louvre metterà in scena le arti decorative e l’oro che si ritrovano nelle sue creazioni; il Centre Pompidou si concentrerà invece sulla carriera del designer come testimone dell’evoluzione della creazione artistica nel XX secolo; il Musée Picasso condividerà con il pubblico una serie di creazioni di Saint Laurent ispirate al pittore spagnolo; il MAM ha scelto di illustrare l'uso del colore nelle sue collezioni, mentre il museo Yves Saint Laurent presenterà pezzi inediti e d’archivio.