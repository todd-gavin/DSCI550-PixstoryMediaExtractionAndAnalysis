Dopo essere cresciuta in campagna, avvolta dall’affetto dei nonni, e dopo aver giocato a basket sin da ragazzina, all’improvviso lungo la strada Silvia incontra un ostacolo, l’anoressia, e si perde. Inizia per lei un periodo durissimo, immersa in un buio fitto che sembra soffocarla. Piano piano, però, il buio si dissolve: Silvia trova dentro di sé la forza di riprendere in mano la sua vita e rinascere, come una fenice. Nel 2015 apre un canale YouTube, con un solo intento: raccontare la sua storia. Scopre così di non essere sola: attorno a lei si raccoglie una comunità solida e affettuosa, aperta all’ascolto e disponibile al confronto. Silvia diventa un punto di riferimento per i suoi follower e per tutti quelli che scelgono di seguire una vita sana, fatta di attività all’aria aperta e buona alimentazione, rifiutando però la mortificazione fisica, i sacrifici massacranti all’inseguimento di un canone prettamente estetico impossibile e snaturante. In queste pagine racconta la sua storia, nella speranza che possa essere d’aiuto a tante altre persone e offre uno sguardo pulito sulla rappresentazione del corpo e sulla cura di sé, motivando i lettori a volersi bene, a capirsi, ad accettarsi.

SILVIA FASCIANS appassionata di basket, corsa, snowboard, nuoto, trekking e tanto altro, è laureata in Economia e marketing. Nel 2015 ha aperto un canale YouTube per raccontare il suo percorso di rinascita, dopo un periodo particolarmente buio. A oggi ha un seguito di 181.000 follower su Instagram con i quali condivide la sua storia e la sua passione per lo sport con un solo obiettivo: ispirare le persone a condurre uno stile di vita sano e a prendersi cura di sé.