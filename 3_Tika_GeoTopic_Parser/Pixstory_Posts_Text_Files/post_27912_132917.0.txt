F1, pioggia di penalità a Spa: nuovi motori per Leclerc e Verstappen, partiranno dal fondo

A causa della pioggia e della lunga interruzione causata dallo stop in pista della Haas di Kevin Magnussen, 
costretto a parcheggiare per problemi tecnici dopo la prima mezz’ora di attività, le prime prove libere del GP 
Belgio 2022 non sono state particolarmente interessanti. Eppure, ci hanno regalato l’ufficialità di alcune 
notizie che condizioneranno fortemente il weekend: la Fia ha infatti comunicato una prima lista 
(probabilmente ancora provvisoria) delle penalità che alcuni piloti sconteranno in griglia. A essere retrocessi 
dalla casella che guadagneranno in qualifica ci saranno soprattutto i due principali contendenti al titolo, 
Charles Leclerc e Max Verstappen, entrambi chiamati a montare nuove componenti del motore. Non 
saranno, però, da soli: insieme a loro avremo anche Lando Norris, Esteban Ocon, Valtteri Bottas e Mick 
Schumacher. Una buona occasione da sfruttare per Sergio Perez e Carlos Sainz, ma anche per la Mercedes di 
Lewis Hamilton e George Russell, ancora a caccia della prima vittoria stagionale.

Foto: Instagram @f1