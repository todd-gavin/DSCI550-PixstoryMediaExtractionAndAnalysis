Marcell Lamont Jacobs deve alzare bandiera bianca e non partecipa alle semifinali dei 100 metri ai mondiali di Eugene, in Oregon. Il campione olimpico si è infortunato alla coscia destra e ha lasciato campo libero agli americani, che hanno fatto tripletta con Fred Kerley nuovo campione del mondo con il tempo di 9"86 davanti ai connazionali Marvin Bracy e Trayvon Bromell (9"88 per entrambi). Il titolo del salto in lungo maschile va, a sorpresa, al cinese Wang con 8.36m davanti al favorito greco Tentoglu (8.32m). Nel peso femminile l'americana Chase Ealey trionfa con 20.49m, nel martello maschile vince il favorito polacco Pawel Fajdek con 81.98 e nei 10.000m femminili Letesenbet Gidey trionfa per l'Etiopia in 30.09.94. Le buone notizie per l'Italia arrivano dalle qualificazioni del salto in alto femminile, con Elena Vallortigara in finale senza errori a quota 1.93m e da Zenayab Dosso, che avanza alle semifinali dei 100 metri femminili in 11"26 (26° tempo). Eliminati invece Ottavia Cestonaro nel triplo femminile, Mario Lambrughi nei 400 ostacoli maschili e Gaia Sabbatini, squalificata nelle semifinali dei 1.500 metri.