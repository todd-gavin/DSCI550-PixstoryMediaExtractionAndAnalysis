È Aleix Espargaró il più veloce nella seconda sessione di prove libere del GP d’Italia MotoGP al Mugello. Il pilota dell’Aprilia, che stamattina aveva chiuso comunque al secondo posto della classifica, ha preso il miglior tempo in 1:45.891, rifilando mezzo decimo scarso al primo degli inseguitori, il pilota di casa Ducati Francesco 
Bagnaia. Terzo posto per Jack Miller, con le Ducati clienti di Johann Zarco (Pramac Racing), Luca Marini (Mooney VR46) ed Enea Bastianini (Team Gresini). Nono tempo per il campione del mondo in carica Fabio Quartararo, mentre la star Marc Marquez non è andato oltre il dodicesimo crono, a 8 decimi dalla vetta. Domani alle 9.55 le prove libere 3 del GP Italia. 

Foto: Instagram motogp