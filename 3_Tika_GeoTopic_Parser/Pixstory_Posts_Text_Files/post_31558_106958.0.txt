Nasce all’ Istituto Europeo di Oncologia il servizio di Diagnostica Molecolare Personalizzata rivolto a ospedali, laboratori, oncologi e altri specialisti, o singoli pazienti che necessitano di un profilo genico tumorale completo per poter accedere alle nuove terapie mirate anticancro. È noto che tumori dello stesso tipo possono manifestarsi con caratteristiche molto diverse da paziente a paziente. Oggi è possibile scoprire queste differenze grazie ad alcuni biomarcatori chiamati “firme molecolari”: insiemi di geni con specifiche alterazioni, che caratterizzano un particolare tipo di tumore.  La diagnostica molecolare IEO è in grado di effettuare tutti i test necessari per ottenere il profilo genico del tumore di ogni paziente e individuare le firme molecolari conosciute. Per un certo numero di esse esistono farmaci di precisione, ma non tutti i pazienti che potrebbero beneficiarne vi hanno accesso, perché i test molecolari necessari per ottenere il profilo genico del tumore e individuare le firme molecolari conosciute, possono non essere ancora ampiamente disponibili sul territorio nazionale. ‘’L’Italia si colloca fra i Paesi europei che ha discreta disponibilità di nuovi farmaci ma minore disponibilità di test per individuare le alterazioni bersaglio– dichiara Massimo Barberis, Direttore dell’Unità Clinica di Diagnostica Oncologica IEO e responsabile del progetto - Effettivamente non tutti gli ospedali dispongono di un laboratorio di diagnostica molecolare avanzato e non tutti i laboratori sono in grado di far fronte all’aumento della domanda di test d’avanguardia. Per questo in IEO abbiamo deciso di potenziare dal punto di vista tecnologico e organizzativo il nostro servizio interno di Diagnostica Molecolare e di offrirlo anche a soggetti esterni. È doveroso precisare che, ad oggi, su 100 pazienti, solo in una percentuale inferiore al 20% troviamo alterazioni cosiddette “druggable”, per le quali è disponibile un farmaco specifico. Ma va allo stesso modo sottolineato che il cancro è una malattia dinamica, in continuo cambiamento, capace di sviluppare resistenza ai farmaci e il profilo genico completo aiuta ad adattare correttamente nel tempo le terapie. Questo significa che non sempre riusciamo ad ottenere una regressione della malattia, ma spesso riusciamo a renderla cronica”.