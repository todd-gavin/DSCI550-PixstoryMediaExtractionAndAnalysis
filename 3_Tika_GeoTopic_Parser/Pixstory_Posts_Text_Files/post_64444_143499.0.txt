കേരളത്തിന് പുറത്ത് ആദ്യമായൊരു സ്പോർട്സ് ഇവൻ്റ് റിപ്പോർട്ട് ചെയ്യാൻ പോകുന്നത് 2006 ലാണ്. 
ഫരീദാബാദിലും ഗുഡ്ഗാവിലുമായി നടന്ന സന്തോഷ് ട്രോഫി.

ജോലി ചെയ്യുന്ന സ്ഥാപനം തന്നത് 2500 രൂപ. 15 ദിവസത്തെ മത്സരങ്ങൾ നാഷണൽ കാപിറ്റൽ ഏരിയയിൽ താമസിച്ച് റിപ്പോർട്ട് ചെയ്യാൻ. എൻ്റെ താൽപര്യം കൊണ്ടു ചോദിച്ച അസൈൻമെൻ്റ് ആണ്. അതേ തരൂ, പത്രത്തിൽ അത് വരണം എന്ന് മാനേജ്മെൻ്റിന് ഒരു ആഗ്രഹവും ഇല്ല. പക്ഷെ, എനിക്ക് പോകാതെ വയ്യല്ലോ. പത്രപ്രവർത്തനത്തിലേക്ക് വന്നത് തന്നെ ഫുട്ബോൾ കാണാൻ അല്ലെ?

അപ്പോഴും എൻ്റെ പ്രതീക്ഷ ഒക്ടോബറിൽ കയറാനുള്ള സാലറി ആയിരുന്നു. നടക്കാവിലെ ഫെഡറൽ ബാങ്ക് തന്ന ഏറ്റിഎം കാർഡ് കൈയ്യിൽ ഉണ്ട്. സ്വന്തം പൈസ എടുത്തും മാച്ച് റിപ്പോർട്ട് ചെയ്യാമല്ലോ. 

മംഗള എക്സ്പ്രസിൽ ലോക്കൽ കമ്പാർട്ടുമെൻ്റിൽ ഇരുന്ന് ഡൽഹിയിൽ എത്തുമ്പോഴേക്കും ബാക്ക് പോക്കറ്റിൽ വെച്ചിരുന്ന പേഴ്സിൽ കിടന്നുഞെരുങ്ങിയ ഏടിഎം കാർഡ് ഒടിഞ്ഞു പോയി.

ഉള്ള പൈസ പോലും എടുക്കാൻ മാർഗ്ഗമില്ല. 
ഒറ്റക്ക് വരാൻ തന്നെ സമ്മതം തരാത്ത മാനേജ്മെൻ്റ് കൂടെ ഒരു ഫോട്ടൊഗ്രാഫറെ വിട്ടുതരില്ല എന്ന് ആർക്കാണ് അറിയാത്തത്.

സുദർശൻ ചേട്ടൻ ആയിരുന്നു സഹായം. ഒരോ മത്സരത്തിൻ്റെ ഫോട്ടോയും കളി കഴിഞ്ഞ ഉടനെ എൻ്റെ ഓഫീസ് മെയിലിൽ എത്തി. റൂം എടുത്ത് നാലാം ദിവസം തന്നെ ഓഫീസിൽ നിന്ന് കിട്ടിയ 2500 രൂപ ഹുദാഗവാ. 

ഒരു ദിവസം ഒരു നേരം ഭക്ഷണം എന്ന ആഡംബരം പോലും അന്ന് സാധിച്ചു തന്നത് സുദർശൻ ചേട്ടൻ ആയിരുന്നു. 

അബ്ദുൽ ഹക്കീം നായകനായ കേരള ടീം സെമിയിൽ തോറ്റു. നിസാർക്ക (മാധ്യമം), പ്രശാന്ത് (ദേശാഭിമാനി).. അന്ന് മാച്ച് റിപ്പോർട്ട് ചെയ്യാൻ വന്ന മലയാളികൾ എല്ലാം മടങ്ങി. നാട്ടിലേക്ക് ടിക്കറ്റ് എടുക്കാൻ പോയിട്ട് ലൈം കുടിക്കാൻ പോലും പൈസ ഇല്ലാതെ ഞാൻ ഗുഡ്ഗാവ് സെക്ടർ 38 ദേവിലാൽ സ്പോർട്സ് കോംപ്ലക്സിൽ കുടുങ്ങി. 

500 രൂപയുടെ നോട്ടുമായി എൻ്റെ മുന്നിൽ സുദർശൻ ചേട്ടൻ. ഓണം ബംബർ അടിച്ച ആനന്ദം, അല്ല ആശ്വാസം എനിക്ക്. 
നാട്ടിലെത്തി കൊച്ചിയിൽ പോയി 5000 രൂപ കൊടുത്തപ്പോൾ 3000 രൂപയും തിരിച്ചുതന്ന സുദർശൻ ചേട്ടൻ പറഞ്ഞ വാക്ക് ഇങ്ങനെ ആയിരുന്നു, ' ഫുട്ബാൾ അല്ലേ മോനേ ഇതെല്ലാം സ്വാഭാവികം ' എന്ന്. 

ഇന്നും ഞാൻ റിപ്പോർട്ട് ചെയ്ത, ഏററവും സംതൃപ്തി നൽകിയ ഇവൻ്റ് ഏതെന്ന് ചോദിച്ചാൽ ഉത്തരം 2006 ഗുഡ്ഗാവ് സന്തോഷ് ട്രോഫിയാണ്.

കാരണം ഒരേയൊരു മനുഷ്യൻ, അന്ന് ദീപികയിൽ ഉണ്ടായിരുന്ന സുദർശൻ ചേട്ടൻ. പിന്നെ ടിവി ന്യൂവിൽ കുറച്ചുകാലം ഒന്നിച്ച് ജോലി ചെയ്തു. 
അവിടെ വെച്ച് ഞങ്ങള് പ്ലാൻ ചെയ്ത സ്പോർട്സ് പ്രോഗ്രാം ആയിരുന്നു സാമുറായി, അതിൻ്റെ പ്രമോ എടുക്കാൻ ക്യാമറാ പേഴ്സൺ താഹക്ക ആയിരിന്നു കൂടെ വന്നത്, 
മോഡൽ സുദർശൻ ചേട്ടൻ്റെ മകൻ. മുടി നീട്ടി വളർത്തിയ, ഫുട്ബാൾ നന്നായി കളിക്കുന്ന ആ കുട്ടി ഇപ്പൊ എവിടെ ആണാവോ?

നിലവിലെ മന്ത്രി വീണ ജോർജിനോട് സാലറി തരാത്ത വിഷയത്തിൽ ഇടഞ്ഞു അന്ന് ടിവി ന്യൂ വിട്ട ശേഷം സുദർശൻ ചേട്ടനെ കണ്ടിട്ടില്ല.

ഇന്നിതാ കേൾക്കുന്നു അദ്ധേഹം മരിച്ചുവെന്ന്.
സ്നേഹം, അല്ലാതെ മറ്റൊന്നും ഇപ്പൊ പറയാനില്ല.