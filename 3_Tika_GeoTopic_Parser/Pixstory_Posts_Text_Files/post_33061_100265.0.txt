Crolla ancora il record della pista di Le Mans nelle qualifiche del Gran Premio di Francia! L'uomo più veloce di sempre in un giro secco sul "Bugatti" è Francesco Bagnaia che con il tempo di 1:30.450 conquista la pole portandosi dietro il compagno di squadra Jack Miller a cui offre la scia nei momenti decisivi per una doppietta del Ducati Lenovo Team. Con loro in prima fila ci sarà un'altra moto italiana, l'Aprilia di Aleix Espargarò, terzo a 159 millesimi. In seconda fila scatterà l'idolo di casa Fabio Quartararo, tra i favoriti della gara di domani. Al suo fianco altre due Ducati, quelle di Enea Bastianini e Johann Zarco. Terza fila per le due Suzuki di Joan Mir e Alex Rins, e per la Ducati di Jorge Martin, mentre in quarta fila ci sono solamente Honda, con Marc Marquez, Pol Espargaro e Takaaki Nakagami. Gli altri italiani: 13° Bezzecchi, 15° Marini, 16° Di Giannantonio, 19° Morbidelli e 20° Dovizioso.