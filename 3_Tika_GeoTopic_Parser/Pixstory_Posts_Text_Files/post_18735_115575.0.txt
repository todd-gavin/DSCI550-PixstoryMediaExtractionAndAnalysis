Bremer può lasciare Torino purché arrivi la giusta offerta. A dirlo è il presidente granata Urbano Cairo nel giorno della presentazione dei palinsesti di La7 per la nuova stagione. "C’è un prezzo giusto per Bremer? C'è, ma non credo sia giusto dirlo", ha detto parlando delle voci che parlano del difensore vicinissimo all'Inter a certe cifre: "Tutto è relativo perché se sento parlare di 70 milioni per Skriniar credo che Bremer valga più delle cifre che circolano. Il mio obiettivo è di accontentarlo e lo farò, perché comunque chi potrà permetterselo saranno squadre di alto livello".

Sui nerazzurri si è vociferato di una proposta con contropartita tecnica, il giocatore delle giovanili Casadei: "Casadei dall’Inter? So che è un giovane promettente, ma non lo conosco bene”.

Oltre all'Inter ci sono anche Milan e Juventus interessate a Bremer. Il presidente Cairo sembra disposto a sedersi al tavolo di chiunque abbia la giusta proposta, in sintonia con quanto promesso al difensore. "Sono in ottimi rapporti con il suo agente e ci ho parlato bene. Il giocatore è un ragazzo straordinario, gli ho detto che nel momento in cui sarebbe arrivata una offerta adeguata l’avrei venduto".