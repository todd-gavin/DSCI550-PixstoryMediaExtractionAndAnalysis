Che Di Maria non avrebbe rinnovato il contratto con il Psg era nell'aria, ma ieri è arrivata anche l'ufficialità con un comunicato del club stesso in cui saluta il calciatore argentino, acquistato 7 anni fa dal Manchester United, dopo quattro stagioni passate al Real Madrid. "Il PSG saluta Angel Di Maria dopo 7 stagioni trascorse in maglia rossoblù. L'argentino ha vinto 18 titoli ed è diventato il primo fornitore di assist di tutti i tempi del club".

Di Maria è arrivato a Parigi quando il club stava iniziando a spendere i soldi per costruire una grande squadra.E' stato quasi uno dei primi big. Per questo il suo rapporto, anche se ormai prossimo alla fine, si chiude in modo positivo. Prova ne è quanto chiesto dal presidente ai tifosi: "Di Maria ha lasciato un segno indelebile nella storia del club. Chiedo a tutti i membri della famiglia Psg di rivolgergli il saluto che merita domani al Parco dei Principi".

L'addio al Psg potrebbe essere un ulteriore indizio al suo passaggio alla Juventus a parametro zero. Classe '88, Di Maria sarebbe uno dei rinforzi per i bianconeri della prossima stagione e, in campo, potrebbe prendere il posto del partente Dybala, suo connazionale, anche se più in avanti con l'età.