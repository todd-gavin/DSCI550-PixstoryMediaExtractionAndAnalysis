La notizia era già stata data in anteprima qualche mese fa dal ministro degli esteri Luigi Di Maio. Oggi è arrivata la conferma ufficiale della FIA e del presidente dell'Aci, Angelo Sticchi Damiani: L'autodromo Enzo e Dino Ferrari di Imola ospiterà il Gran Premio dell'Emilia Romagna almeno fino al 2025. La pista emiliana, che ha ospitato la F1 ininterrottamente dal 1980 al 2006 come GP di San Marino (Nel 1980 fu, però, Gran Premio d'Italia), era uscita dal giro, ma nell'anno della pandemia, il 2020, è rientrata per aiutare la FIA a completare un calendario lacunoso, ed è stata riconfermata anche nelle stagioni successive. "La cosa importante è che siamo riusciti a confermare il GP a Imola fino al 2025 e che avremo due gare di F1 in Italia per i prossimi anni" ha commentato Sticchi Damiani.