ഇത്‌ വെറുമൊരു ചിത്രമല്ല, പുതു തലമുറയുടെ രാഷ്ട്രീയമാണ്, പ്രതിഷേധമാണ്.എന്നോ പുറന്തളപ്പെടേണ്ട കപട സദാചാരവാദത്തിനോടുള്ള വൈമുഖ്യമാണ്. ഒരു പക്ഷെ ഇതിനേക്കാൾ നന്നായി മറ്റാർക്കും അവർക്കൊരു മറുപടി നൽകാൻ കഴിയില്ല എന്ന് തീർച്ച ...

തിരുവനന്തപുരത്തെ ഒരു കോളേജ് ബസ് സ്റ്റോപ്പിൽ ആൺകുട്ടികളും പെൺകുട്ടികളും അടുത്തിരിക്കുന്നു എന്ന കാരണത്താൽ ചില സദാചാരവാദികൾ സീറ്റ് മുറിച്ചു മാറ്റുകയും അടുത്തിരിക്കാൻ കഴിയാത്ത അവസ്ഥയിലുള്ളതുമാക്കി എന്നാൽ സ്വന്തമായ നിലപാടുകളും അത് പ്രകടിപ്പിക്കാൻ ധൈര്യവുമുള്ള വിദ്യാർഥികൾ മടിയിൽ കയറി ഇരിക്കുകയും" അടുത്തിരുന്നാലല്ലേ മടിയിലിരിന്നാൽ കുഴപ്പമില്ലല്ലോ" എന്ന അടിക്കുറിപ്പോടുകൂടി സാമൂഹ്യമാധ്യമങ്ങളിൽ പോസ്റ്റ് ചെയ്യുകയും ചെയ്തു.

ഇവരുടെ പ്രതിഷേധവും ചിത്രവും വൈറലാകുമ്പോഴും നാം ചിന്തിക്കാതെ പോകുന്ന മറ്റൊരു തലം കൂടിയുണ്ട്. കൃത്യമായ ലൈംഗിക വിദ്യാഭ്യാസമില്ലാത്ത, കപട സദാചാര ബോധത്തിന്റെ വിഴിപ്പും പേറി നടക്കുന്ന ഒരു വിഭാഗം ആളുകൾ, ലൈംഗികദാരിദ്ര്യം തലക്കുപിടിച്ചു മത്തായി പോയ ചിലർ, ഇവരിൽ ബുദ്‌ധി ക്ഷയിച്ച കിളവന്മാർ മാത്രമല്ല സമൂഹത്തിന്റെ നെടുംതൂണാകേണ്ട യുവാക്കളും ഉണ്ട് എന്നുള്ളതാണ് അത്ഭുതപ്പെടുത്തുന്ന വസ്തുത.ഒരു സമൂഹത്തിന്റെ വളർച്ച എന്നത് ആ സമൂഹത്തിലെ ഓരോ വ്യക്തികളുടെയും മാനസിക വളർച്ചയെയും കൂടി ആശ്രയിച്ചിരിക്കുന്നു. അങ്ങനെയെങ്കിൽ കേരളം മുന്നോട്ടല്ല പിന്നോട്ടാണ് പൊയ്ക്കൊണ്ടിരിക്കുന്നത് എന്ന നിഗമനത്തിലെത്താൻ നാം നിർബന്ധിതരാകും. രണ്ട് വ്യക്തികൾ സ്നേഹം പങ്കിടുന്നത് കണ്ട് അസ്വസ്ഥരാകുകയും, ആണും പെണ്ണും ഒരുമിച്ചിരുന്നാൽ ലൈംഗിക ആവശ്യത്തിനു വേണ്ടിയാണെന്നും വിധിയെഴുതി അക്രമം അഴിച്ചു വിടുന്ന ഒരു സമൂഹത്തെ എങ്ങനെയാണ് വികസിത സമൂഹം എന്ന് വിളിക്കാൻ കഴിയുക!!