Nelle prime due giornate di gara agli europei di Antalaya, in Turchia, l'Italia ha fatto incetta di medaglie. Ieri nel fioretto femminile erano arrivati l'argento di Arianna Errigo e il bronzo di Alice Volpi, così come dalla sciabola maschile era arrivato l'argento di Luca Curatoli. Due sconfitte in finale che gridavano vendetta, e oggi è arrivata, dopo la terza sconfitta, finalmente la medaglia più pregiata. Nella spada femminile, infatti, Rossella Fiamingo è arrivata in finale sconfiggendo in semifinale l'altra azzurra Mara Navarria (bronzo) ma perdendo dall'ucraina Vlada Kharkova 15-10. Nel fioretto maschile, invece, si è scritta la storia con oro, argento e bronzo azzurro, e poteva andare anche meglio! I quattro italiani si sono qualificati per i quarti di finale con tre di loro poi avanzati in semifinale e il solo Foconi eliminato dal francese Chastanet (bronzo), poi asfaltato dal giovanissimo Tommaso Marini per 15-6. Nell'altra semifinale tutta azzurra Daniele Garozzo ha sconfitto 15-10 Giorgio Avola guadagnandosi la finale tutta azzurra con Marini. A vincere è stato il più esperto Garozzo, che in finale ha domato il giovane compagno 15-9. Nel medagliere l'Italia conta ora un oro, quattro argenti e tre bronzi, prima davanti a Germania, Georgia e Ucraina con un oro e alla Francia con 4 bronzi.