E' stato annunciato ora un nuovo sciopero di 24 ore, domenica 17 luglio, di piloti e assistenti di volo delle compagnie aeree Ryanair, Malta Air e della società CrewLink.

"Sia chiaro che i viaggiatori hanno diritto non solo ad assistenza, rimborso o riprotezione, ma anche alla compensazione pecuniaria non essendo stati informati della cancellazione del volo con almeno 2 settimane di preavviso. Ricordiamo, infatti, che, dopo la sentenza della Corte di Giustizia Europea del 2018 sulla compagnia aerea tedesca Tuifly, è ormai assodato che lo sciopero non rientra tra le circostanze eccezionali che consentono di non pagare l'indennizzo previsto dal Regolamento (CE) n. 261/2004 del Parlamento europeo e del Consiglio dell'11 febbraio 2004" afferma Massimiliano Dona, presidente dell’Unione Nazionale Consumatori.

"Annunciamo fin d'ora che presenteremo un esposto sia all'Antitrust che all'Enac nel caso Ryanair e le altre compagnie non riconoscano questo sacrosanto diritto dei consumatori" conclude Dona.