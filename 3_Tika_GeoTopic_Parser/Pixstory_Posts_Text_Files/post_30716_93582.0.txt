Si sono disputati nella notte i primi incontri di playin della NBA, i match a eliminazione diretta che stabiliscono le ultime squadre qualificate ai playoff. 
A Est, i Brooklin Nets delle stelle Kyrie Irving e Kevin Durant hanno sconfitto i Cleveland Cavaliers per 115-108. Un match tenuto sempre in controllo dai Nets, squadra dal grande potenziale, trascinati dai 34 punti e 12 assist di Irving e dai 25 punti di Durant. Il successo consente loro di guadagnare la testa di serie n.7 e di affrontare nel primo turno di playoff i Boston Celtics in uno scontro ricco di fascino. I Cavs, tra i quali si sono messi in evidenza Darius Garland con 34 punti e Kevin Love con 14 punti e 13 rimbalzi, venerdì avranno invece ancora una possibilità sfidando la vincente dello scontro tra Atlanta Hawks e Charlotte Hornets in programma stanotte.
A Ovest, invece, i Minnesota Timberwolves hanno sconfitto i Los Angeles Clippers per 109-104, al termine di una partita molto combattuta e recuperata in extremis dai padroni di casa, sotto di 10 punti a 9' dalla sirena. Fondamentali per il successo i 30 punti di Anthony Edwards, ma anche la grande energia messa in campo da Patrick Beverley, ex dal dente avvelenato dopo che i Clippers l'avevano di fatto scaricato in estate. I Wolves incontreranno dunque i Memphis Grizzlies nel primo turno dei playoff. I Clippers, a cui non sono bastati i 34 punti di Paul George, si giocheranno invece l'ultima chance contro la vincente della sfida tra New Orleans Pelicans e San Antonio Spurs.