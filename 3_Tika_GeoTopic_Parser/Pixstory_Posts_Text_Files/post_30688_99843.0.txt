Non è arrivato l'ennesimo trofeo della sua lunga carriera, ma Giorgio Chiellini ha scelto di utilizzare il palcoscenico della finale di Coppa Italia per ufficializzare il suo ritiro a fine stagione. Il capitano della Juventus ha spiegato: "Un anno senza vittorie va accettato: qualcosa non è andato, c'è stato un percorso di miglioramento, ma non è stato sufficiente; sono cicli, fa parte del gioco, ma bisogna essere consapevoli del fatto che serve un'energia in più: il Mister è la persona migliore per trasmettere i concetti giusti, perché il prossimo anno sarà inaccettabile una stagione senza titoli. Abbiamo vissuto anche due stagioni di settimi posti, dopodiché abbiamo vissuto dieci anni magnifici, e so che i ragazzi saranno capaci di farlo. Io cedo il posto a tanti giovani, il prossimo anno non ci sarò, lunedì saluterò il mio stadio e quella di Firenze sarà l'ultima partita. Dico ciao con gioia e con serenità a questa squadra, di cui sarò per sempre il più grande tifoso, perché la Juve ti rimane dentro". Tramite i social, Chiellini ha dato appuntamento ai tifosi per lunedì sera allo Juventus Stadium, dove si disputerà la partita tra i bianconeri e la Lazio, ultimo match casalingo della stagione 2021/2022.