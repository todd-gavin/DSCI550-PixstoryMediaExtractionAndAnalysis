Preservati dal ghiaccio
Le regioni più fredde della Terra, come l'Alaska, la Siberia, la Groenlandia e le Alpi, possono funzionare da 'congelatori", preservando le tombe, i corpi delle vittime di incidenti, gli oggetti in loro possesso e qualsiasi altra cosa che rimanga sepolta congelata. Le parti molli dei corpi ben conservati sono una preziosa fonte di informazioni, per esempio riguardo alla malattia che ha provocato il decesso o all'alimentazione. Le analisi hanno rivelato che gli Eschimesi avevano spesso i polmoni
anneriti dal fumo delle lampade a olio e che si nutrivano principalmente di creature marine come pesci e foche. Gli elevati livelli del colesterolo,
causati da un'alimentazione ricca di grasso di balena, provocavano affezioni cardiache. Nel ghiaccio si sono preservati anche oggetti in legno, tessuti,alimenti e abiti, come parka, stivali e pantaloni, oltre a una miriade di reperti
organici rinvenuti nei tumuli dei capi a Pazyryk, in Siberia. Intorno al 400 a.C. a Pazyryk, in Siberia, furono eretti tumuli a copertura
delle camere funerarie in legno destinate ai capi e alle loro donne. Scavate in estate quando il terreno era morbido, queste camere sotterranee, realizzate con tronchi d'albero, gelarono all'inizio dell'inverno e non tornarono più alla condizione originaria sino agli anni Quaranta, quando gli archeologi le 'aprirono' utilizzando acqua bollente.
La dendrocronologia (pp. 54-55) applicata a quei tronchi rivelò che i cinque tumuli scavati erano stati realizzati nell'arco di 48 anni. Essi contenevano una nutrita serie di oggetti funerari ben conservati, realizzati con materiali di origine organica.

Fonte: archeologia, biblioteca illustrata del sapere