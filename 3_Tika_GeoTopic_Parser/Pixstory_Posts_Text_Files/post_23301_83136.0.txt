Secondo i dati settimanali del ministero della Transizione Ecologica, la benzina, in modalità self service, arriva a 1,850 euro al litro, il gasolio a 1,722 euro al litro.
"La corsa dei prezzi dei carburanti è ormai inarrestabile. Dall'inizio dell'anno, in poco più di un mese e mezzo, un litro di benzina è rincarato di 13 cent, +7,6%, pari a 6 euro e 52 cent per un pieno di 50 litri, 156 euro su base annua, un litro di gasolio è aumentato di oltre 13 cent, +8,6%, 6 euro e 85 cent a rifornimento, equivalenti a 164 euro annui" denuncia Massimiliano Dona, presidente dell'Unione Nazionale Consumatori.
"In un anno esatto, dalla rilevazione del 22 febbraio 2021, quando la benzina era pari a 1.519 euro al litro e il gasolio a 1.391 euro al litro, un pieno da 50 litri costa 16 euro e 57 cent sia per la benzina che per il gasolio, con un'impennata, rispettivamente, del 21,8% e del 23,8%. Una stangata, su base annua, pari a 398 euro sia per la benzina che per il gasolio" aggiunge Dona.