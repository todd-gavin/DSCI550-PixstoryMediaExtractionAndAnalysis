Una grande torta con "100 candeline" per festeggiare la 100esima gravidanza clinica raggiunta in due anni al Centro di Diagnosi e Terapia della Sterilità di Niguarda, attraverso la fecondazione eterologa.
48 gravidanze sono ancora in corso, mentre per 52 coppie si è già realizzato il sogno di vedere nascere e abbracciare il proprio bambino.
29 maschietti e 26 femminucce (3 parti sono stati gemellari) sono nati dal febbraio 2020, quando cioè a Niguarda, e in tutta la Lombardia, iniziarono le prime procedure di fecondazione eterologa in convenzione con il sistema sanitario regionale.
“Purtroppo l’emergenza Covid ha rallentato la nostra attività, ma nonostante questo oggi siamo qui a festeggiare un bellissimo traguardo e a condividere la gioia di 100 coppie che possono finalmente vedere realizzato il desiderio di diventare genitori”- commenta Maurizio Bini, responsabile del Centro.
Una “gioia senza confini”: 11 coppie, infatti, provengono da altre Regioni italiane, in cui il servizio di fecondazione eterologa non è ancora stato istituito.