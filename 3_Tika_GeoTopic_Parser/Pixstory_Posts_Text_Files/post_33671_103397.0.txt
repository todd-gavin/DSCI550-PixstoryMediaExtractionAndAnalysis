Da circa un anno, il Liverpool collabora con il neuroscienziato tedesco Niklas Hausler, che con il socio Patrick Hantschke – un ex promessa del calcio tedesco, ritiratosi a 27 anni per dedicarsi agli studi di Economia - ha dato vita a Neuro11, un progetto che mira ad allenare il cervello di atleti fisicamente già super-preparati.

Dopo aver ottenuto grandi risultati nel basket, nel golf, nelle freccette e nel tiro con l'arco, Hausler ha insistito affinché i suoi metodi venissero applicati anche al mondo del calcio. Così nasce la partnership con i Reds e in particolare con il connazionale Klopp, sempre desideroso di ampliare il suo vasto roster di collaboratori.

Ma come funziona Neuro11? Attraverso l’applicazione di elettrodi attaccati alla testa, vengono raccolti dati utili alla creazione di un programma di allenamento personalizzato. 

«Il nostro obiettivo è mettere gli sportivi nelle condizioni di concentrarsi allo stesso modo sia in allenamento che durante la partita. Spesso capita di approcciarsi a una situazione di gioco distratti da altro, magari un litigio avuto in settimana. Noi vogliamo che la macchina che ci muove, il cervello, sia in grado di andare sempre e comunque nella stessa direzione, autonomamente», ha spiegato Hausler a The Athletic.

Così il Liverpool, dopo averne sperimentato gli effetti lavorando sui calci piazzati negli ultimi mesi, ha nuovamente chiamato Neuro11 a pochi giorni dalla finale di Champions League. Nella sessione di allenamento di ieri, Trent Alexander-Arnold e Kostas Tsimikas sono stati pizzicati dalle telecamere mentre indossavano i sensori cerebrali di Neuro11.