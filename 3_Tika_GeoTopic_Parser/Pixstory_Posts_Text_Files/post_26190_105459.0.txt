Tra trend che si esauriscono alla velocità della luce e feed pieni di influencer con addosso item direttamente dalle passerelle, la Gen Z è cresciuta con un ideale di standard di vita molto al di sopra della realtà. Ed è qui che il marketing ha trovato terreno fertile, nella paura dei membri della Gen Z di non essere mai abbastanza belli, cool e ben vestiti. Il Buy Now Pay Later è un piano di pagamento sotto forma di prestito rateizzato, offerto da servizi come Affirm, Afterpay, Klarna, PayPal, Sezzle e Zip, che permette di eseguire il check out in qualsiasi e-shop indipendentemente dall’importo e suddividere il costo totale dell'acquisto in pagamenti uguali da saldare in seguito, solitamente a cadenza bisettimanale o mensile e spesso senza incorrere in interessi. Chiunque può usufruirne, che si disponga o meno di un credito, rendendo il modello di pagamento il modo più semplice e diretto per indebitarsi. Secondo un sondaggio condotto da Piplsay e riportato da Elle, il BNPL ha coinvolto nel 2021 il 43% della Gen Z, mentre lo studio condotto da Qualtrics ha rilevato che più della metà degli intervistati Gen Z e Millennial ha saltato almeno un pagamento rispetto alla Gen X (22%) e ai Boomers (10%). Scott Galloway, professore di marketing alla NYU, ha difatti definito il BNPL "l'equivalente della crisi dei mutui subprime".

https://www.nssmag.com/it/fashion/30046/buy-now-pay-later-debiti-genz