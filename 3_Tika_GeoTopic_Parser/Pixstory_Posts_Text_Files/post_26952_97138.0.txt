In occasione dell’inaugurazione della mostra "Human Brains" alla Fondazione Prada di Venezia Miuccia Prada ha indossato un look della collezione Fall 2022 presentata il mese scorso a Parigi.
La mostra è il risultato di un approfondito processo di ricerca intrapreso da Fondazione Prada dal 2018 nell’ambito delle neuroscienze e guidato da una forte volontà di comprendere il cervello umano, la complessità delle sue funzioni e la sua centralità nella storia dell’uomo.
"Human Brains" esplora una pluralità di discipline: dalla neurobiologia alla filosofia, dalla psicologia alla neurochimica, dalla linguistica all’intelligenza artificiale fino alla robotica. Come afferma Miuccia Prada, Presidente di Fondazione Prada, "Siamo sempre più interessati ai temi rilevanti del presente, quelli che incidono nelle vite di tutti, e che, a volte, non conosciamo o non comprendiamo fino in fondo. Per un’istituzione culturale che affonda le proprie radici nelle arti visive, occuparsi di scienza è una sfida intellettuale e politica: come realizzare una mostra sulle idee e il sapere?".