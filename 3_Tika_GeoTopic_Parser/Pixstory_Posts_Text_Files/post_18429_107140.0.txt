Dopo sette anni pare proprio che l'avventura di Andrea Belotti con la maglia granata sia arrivata al capolinea. Da quanto rivela Tuttosport il capitano granata, in scadenza di contratto, non avrebbe intenzione di accettare il rinnovo proposto dal club ma anzi avrebbe già telefonato a tutti i compagni di squadra dell'ultima stagione per comunicare a tutti loro la sua decisione di lasciare Torino.

Dove andrà però è ancora un mistero e forse non lo sa nemmeno Belotti stesso. Che abbia un debole per il Milan è cosa nota ma che la società rossonera sia disposta a ingaggiarlo, seppur a parametro zero, non è così certo. 

Belotti aspetterà il primo luglio, giorno in cui si aprirà il calciomercato, per dire qualcosa in più sul suo futuro. Con buona pace dei suoi (ormai) ex tifosi, ma a 28 anni è uno degli ultimi treni utili per poter giocare la Champions League e vincere qualcosa di importante.