Il detto "non c'è due senza tre" questa volta non ha funzionato. Matteo Berrettini ha perso la finale dell'Atp 250 di Gstaad contro Casper Ruud, finalista all'ultimo Roland Garros. Vista la caratura dell'avversario e il rientro dopo lo stop causa Covid e a pochi mesi dall'operazione alla mano destra  Berrettini può ritenersi soddisfatto e vedere il bicchiere mezzo pieno.

Berrettini comunque è arrivato a un passo dalla vittoria. Il secondo set lo ha perso al tie break, dominato dal tennista norvegese che, proprio su terra rossa, ha vinto 8 tornei su 9 in carriera. La vittoria del secondo set ha rinvigorito Ruud che ha fatto suo il terzo set, quello decisivo, conil risultato di 6-2. Un peccato. Il romano, se avesse vinto, sarebbe stato il primo italiano a vincere 3 tornei consecutivi e avrebbe scavalcato Hurkacz in classifica Atp all'11esimo posto.

A proposito di punti: Berrettini è sceso molto in classifica dal sesto posto di inizio anno. Colpa dell'operazione alla mano e di alcuni acciacchi. La corsa per entrare nei primi 8 e giocare alle Atp Finals di Torino riprende domani con l'inizio del torneo - sempre su terra rossa - di Kitzbühel dove l'azzurro sarà tra i favoriti... insieme a Casper Ruud.