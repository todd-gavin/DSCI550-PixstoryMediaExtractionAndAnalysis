Se da una parte la squadra del Milan è concentrata in questo finale di campionato che potrebbe portare in dote uno scudetto da cucire sul petto, dall'altro lato si guarda ancora più avanti, alla prossima stagione. Allora ecco che è il calciomercato a tenere banco con i riflettori puntati su una punta da aggiungere alla rosa, anche perché Giroud ha bisogno di un sostituto e Ibrahimovic va verso i 41 anni e il suo rinnovo di contratto per la prossima stagione non è così scontato.

I due nomi su cui sta facendo i propri calcoli il Milan sono il 26enne del Liverpool, Divock Origi, e il 29enne del Torino, Andrea Belotti. Entrambi sono prendibili a parametro zero, anche se il primo è meno prolifico del secondo ma può coprire anche la fascia sinistra. Diverso il guadagno: Origi ha un contratto attuale da 3,5 milioni di euro, Belotti da 2 milioni di euro lordi.

Diverso anche il futuro negli attuali club per i due attaccanti. Belotti non ha mai nascosto le sue simpatie per il Milan e, anzi, è stato accostato ai rossoneri in più occasioni e adesso potrebbe essere arrivato il momento giusto. Origi invece è una seconda scelta per Klopp e quindi cambiare area potrebbe far sì che l'attaccante giochi di più.