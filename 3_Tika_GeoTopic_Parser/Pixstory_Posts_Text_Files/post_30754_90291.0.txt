Altro gran premio ricco di emozioni in questo avvio di stagione 2022 della Formula 1. Max Verstappen ha vinto il GP Arabia Saudita precedendo Charles Leclerc e Carlos Sainz, ma l'esito della gara è stato sempre in bilico.
Dopo il via, il primo colpo di scena è stato l'incidente di Nicholas Latifi che ha provocato l'ingresso della Safety Car e penalizzato Sergio Perez, leader fino a poco prima e appena fermatosi per il cambio gomme. Leclerc si è ritrovato dunque leader davanti a Verstappen e Sainz, con l'olandese che si è fatto sotto nei giri finali. Dopo un paio di sorpassi e controsorpassi, Verstappen è riuscito a prendere la prima posizione, mantenendola fino al traguardo nonostante i nuovi tentativi di attacco di Leclerc.
Quinta posizione per la Mercedes di George Russell, mentre Lewis Hamilton ha chiuso decimo, a sua volta penalizzato dalle neutralizzazioni della gara. Ritirati Valtteri Bottas, Daniel Ricciardo e Fernando Alonso, quest'ultimo protagonista di grandi duelli in pista e tradito dal motore quando era sesto.