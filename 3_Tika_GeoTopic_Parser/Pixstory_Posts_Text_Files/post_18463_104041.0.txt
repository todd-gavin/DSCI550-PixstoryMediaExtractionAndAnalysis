Al Golden Spike di Ostrava, meeting del World Continental Tour, si è finalmente rivisto il vero Gianmarco Tamberi. Dopo un avvio di stagione sottotono Gimbo ha saltato a 2.30 metri, ma soprattutto ha dimostrato che sta crescendo e ritrovando la forma, oltre a perfezionare alcuni dettagli tecnici.

Il salto è arrivato al secondo tentativo e ciò gli ha permesso di vincere. Battuti il brasiliano Fernando Ferreira (2.27) e il siriano Majd Eddin Ghazal (2.24). Per Tamberi la strada verso i 2.30 non si è rivelata complicata ed è riuscito a saltare agevolmente 2.15, 2.20, 2.24. Solo per i 2.27 gli è servito il secondo tentativo.

Dopo aver saltato i 2.30 Tamberi ha provato i 2.34 per tre volte senza però riuscirci. La sua prossima uscita sarà il 9 giugno in occasione del Golden Gala allo stadio Olimpico di Roma.