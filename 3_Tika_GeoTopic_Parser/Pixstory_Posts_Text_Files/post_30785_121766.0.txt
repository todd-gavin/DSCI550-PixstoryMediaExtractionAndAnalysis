Dopo l'addio a Kalidou Koulibaly, Aurelio de Laurentiis ha pronunciato alcune dichiarazioni perentorie sui calciatori africani: "Basta africani, non ne prendo più. Oppure rinuncino alla Coppa d'Africa" le parole del patron del Napoli, con riferimento alle tante partite che i giocatori che arrivano da quel continente saltano quando viene disputata la Coppa d'Africa. Proprio Koulibaly ha risposto, in maniera molto garbata, al suo ex presidente nel corso della conferenza stampa di presentazione organizzata dal suo nuovo club, il Chelsea: "Dipende da lui se vuole o no comprare altri giocatori africani. Per me, la cosa principale è il rispetto, e se quella è la sua opinione io la rispetto. Quando giocavo a Napoli rappresentavo anche il Senegal: sono sicuro che sia stata dura per la squadra quando siamo andati in Coppa d’Africa, ma serve rispetto anche per le nazionali africane, e come capitano del Senegal penso non sia giusto parlare così di una nazionale africana. Rispetto quello che pensa: se crede che la sua squadra possa andare avanti senza calciatori africani è un suo diritto. Ma so per certo che a Napoli ci sono tante persone che non la pensano come lui. Prendo queste parole come una sua opinione, non come quello che pensano la città o la stessa società".