ആൾക്കൂട്ടങ്ങളിൽ നിന്ന് പണം പിരിച്ച് സിനിമയുണ്ടാക്കി ആൾക്കൂട്ടങ്ങൾക്കായി അത് തെരുവുകൾ തോറും പ്രദർശിപ്പിച്ച ഒരു സംവിധായകൻ്റെ ചരിത്രം മലയാള സിനിമാലോകത്തിനുണ്ട്. അന്ന്, ജോൺ എബ്രഹാമിൻ്റെ "അമ്മ അറിയാൻ" തെരുവിലെ പ്രോജക്ടറിൽ കണ്ടിരുന്ന പ്രേക്ഷകർ ഇന്ന്, ലോകത്തിൻ്റെ ഓരോ കോണിലുമുള്ള സിനിമകൾ വീട്ടിലെ കിടപ്പുമുറിയിൽ തുടങ്ങി ട്രെയിനിലെ ജനറൽ കമ്പാർട്ട്മെൻ്റ് ബർത്തിലിരുന്ന് വരെ കാണാൻ തുടങ്ങി. ഗ്രാമീണ മേഖലകളിലടക്കം നവീന സാങ്കേതിക വിദ്യകളും ഇൻ്റർനെറ്റ് സംവിധാനങ്ങളും സുലഭമായി തുടങ്ങിയതോടെ ഒ ടി ടി (ഓവർ ദി ടോപ്പ്) പ്ലാറ്റ്ഫോമുകൾ ഇന്ന് വളരെ പെട്ടന്ന് സ്വീകര്യമാവുകയാണ്. കൊട്ടകകളിലെ തറ ടിക്കറ്റുകളും മൂട്ട കുത്തുന്ന സീറ്റുകളുമൊക്കെ സിനിമയ്ക്കൊപ്പം കാലാന്തരപ്പെട്ടു. സിനിമയും സിനിമാക്കാരും സിനിമാ പ്രേക്ഷകരും നിമിഷങ്ങൾക്കുള്ളിൽ പുതുക്കപ്പെട്ടുകൊണ്ടിരുന്നു. കൈപ്പിടിയിലൊതുങ്ങുന്ന മൊബൈൽ സ്ക്രീൻ, ഹെഡ്സെറ്റ്, ലാപ്ടോപ്പ്, ഐപാഡ്, സ്വീകരണമുറിയിലെ സ്മാർട്ട് ടെലിവിഷൻ, ഹോം തീയേറ്റർ സൗണ്ട് സിസ്റ്റം.... അങ്ങനെ നീണ്ടു പോകുന്ന നവീന സംവിധാനങ്ങൾ ലോക സിനിമയെ പ്രേക്ഷകൻ്റെ സ്വതന്ത്ര്യ ആസ്വാദനത്തിന് വിട്ടുകൊടുത്തു.

ലോകവ്യാപകമായ നെറ്റ്ഫ്ലിക്സ്, ആമസോൺ... തുടങ്ങിയവയ്ക്കൊപ്പം ചെറുതും വലുതുമായ ഒട്ടേറെ പുതിയ ഒ ടി ടി പ്ലാറ്റ്ഫോമുകൾ ഇന്ന് സജീവമാണ്. പ്രവർത്തന രീതികളിൽ കുറേയധികം വ്യത്യസ്തതകളുണ്ടെങ്കിലും 'യൂ ട്യൂബ്' വളരെയധികം സ്വീകാര്യത നേടിയ ഒരു ഒ ടി ടി പ്ലാറ്റ് ഫോം ആണ്. സിനിമകൾ മാത്രമല്ല; സീരീസുകൾ, ഡോക്യുമെൻ്ററികൾ, സംഗീതങ്ങൾ തുടങ്ങിയവയും ഒ ടി ടി പ്ലാറ്റ്ഫോമുകളിൽ ലഭ്യമാണ്. പുത്തൻ സിനിമകളുടെ റിലീസ് കൂടി ഒ ടി ടി പ്ലാറ്റ്ഫോം ഏറ്റെടുത്തതോടെ ഒട്ടേറെ പ്രതിഷേധങ്ങൾ ഈ സംവിധാനത്തിനെതിരെ ഉയർന്നുവന്നിട്ടുണ്ട്. തീയറ്ററുകൾ അടച്ചുപൂട്ടാൻ അധികകാലം വേണ്ടിവരില്ല എന്ന് പോലും പലരും വിധിയെഴുതി തുടങ്ങി. പക്ഷേ യാഥാർത്ഥ്യം അതാകില്ല. ഇതൊരു മാറ്റത്തെ കൈപ്പിടിയിലൊതുക്കുന്നതിന് തൊട്ടു മുന്നേയുള്ള ചില ആശങ്കകളാണ്. ഒ ടി ടി പ്ലാറ്റ്ഫോമുകൾ വളരെക്കാലം മുന്നേ സജീവമായ വിദേശ രാജ്യങ്ങളിലൊന്നും തീയറ്ററുകൾ അടച്ചുപൂട്ടേണ്ട സാഹചര്യമുണ്ടായിട്ടില്ല. തീയേറ്ററുകളിൽ ആളുകൾ ഒന്നിച്ചിരുന്ന് കാണാനാഗ്രഹിക്കുന്ന സിനിമകൾ തീർച്ചയായും തീയേറ്ററിൽ തന്നെ പ്രത്യക്ഷപ്പെടും. ഒ ടി ടി പ്ലാറ്റ്ഫോമുകളിൽ കാണാനാഗ്രഹിക്കുന്ന സിനിമകൾ ഒ ടി ടി പ്ലാറ്റ്ഫോമുകളിൽ തന്നെ റിലീസ് ചെയ്യപ്പെടും. സിനിമയുടെ നിർമ്മാതാക്കൾക്ക് അടിസ്ഥാന സാമ്പത്തിക സുരക്ഷിതത്വം ഉറപ്പ് വരുത്താൻ തീർച്ചയായും ഈ മാറ്റങ്ങൾ സഹായിക്കും. വെറുതെ പ്രതീക്ഷകൾക്ക് മുകളിൽ പണം കൊടുത്ത് ടിക്കറ്റ് വാങ്ങി ഭാഗ്യപരീക്ഷണം നടത്താതെ ഇഷ്ടാനുസരണം കാണേണ്ടതും കേൾക്കേണ്ടതുമൊക്കെ തെരഞ്ഞെടുക്കാനുള്ള വലിയൊരു സ്വാതന്ത്ര്യം പ്രേക്ഷകർക്കും ഇവിടെ ലഭ്യമാകുന്നു.

2013 ൽ റിലീസ് ചെയ്ത കമൽഹാസൻ ചിത്രം 'വിശ്വരൂപം' ഡയറക്ട് ടു ഹോം (ഡി ടി എച്ച്) റിലീസിന് ശ്രമിച്ചത് ഇന്ത്യയിൽ ഒട്ടേറെ വിവാദങ്ങളുണ്ടാക്കിയിരുന്നു. അത്തരത്തിലുള്ള നിരവധി പ്രതിസന്ധികൾ അതിജീവിച്ച് തന്നെയാണ് ഒരു പരിധിവരെ ഒ ടി ടി പ്ലാറ്റ്ഫോമുകൾ സ്വീകാര്യത നേടിയത്. ഒ ടി ടി പ്ലാറ്റ്ഫോമുകൾ ഇന്ത്യ ഉൾപ്പടെ പല രാജ്യങ്ങളിലും സജീവമായത് കോവിഡ് കാലഘട്ടത്തിൻ്റെ  ഫലമാണെന്ന ധാരണ പൂർണ്ണമായും ശരിയല്ല. തീർച്ചയായും കോവിഡ് കാലഘട്ടം ഒ ടി ടി പ്ലാറ്റ്ഫോമുകൾക്ക് വളരെ വേഗത്തിൽ ഒരു സ്വീകാര്യത കൊടുത്തിട്ടുണ്ട് എന്നത് വസ്തുതയാണ്. എന്നാൽ ഈയൊരു സാഹചര്യം ഉണ്ടായില്ലെങ്കിലും തീർച്ചയായും ഒ ടി ടി പ്ലാറ്റ്ഫോമുകൾ സജീവമായി തന്നെ മുന്നോട്ട് വരും. കാരണം ഇത് ലോകവ്യാപകമായി രൂപപ്പെട്ട ഒരു മാറ്റമാണ്. അതിനെ ആവശ്യാനുസരണം ചിട്ടപ്പെടുത്തിയെടുക്കുക എന്നത് സാങ്കേതിക വിദഗ്ദ്ധരും കലാ സാംസ്കാരിക പ്രവർത്തകരും പ്രേക്ഷകരുമുൾപ്പടെയുള്ള വലിയൊരു സന്നാഹത്തിൻ്റെ ആധുനിക ലോകത്തോടുള്ള ഉത്തരവാദിത്തമായി തന്നെ കാണണം.