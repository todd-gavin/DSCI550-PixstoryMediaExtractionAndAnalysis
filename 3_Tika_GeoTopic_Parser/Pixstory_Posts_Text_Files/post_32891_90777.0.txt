Parlare di nuovi stadi in Italia, sembra essere un puro esercizio di retorica. Anche il progetto del nuovo stadio a San Siro sembra essersi arenato, a causa di lungaggini burocratiche, problemi di carattere politico e incertezze dei due club che non sono disposti a investire in ulteriori studi di fattibilità senza garanzie. Inter e Milan si sono dette disponibili al dibattito necessario per legge, e il sindaco Giuseppe Sala ha confermato che, non più tardi di una settimana fa, le due squadre stavano lavorando al dossier per il dibattito pubblico. Le indiscrezioni, però, riportano di un calo di interesse nel progetto di San Siro con Inter e Milan pronte a valutare altre aree tra cui Sesto San Giovanni.