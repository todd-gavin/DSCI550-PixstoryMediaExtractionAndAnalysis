La Gazzetta dello Sport ci dedica l’apertura: Paulo Dybala avrebbe ceduto alla avance dell’Inter. Da luglio quindi il 10 della Vecchia Signora cambierà maglia e a parametro zero indosserà quella nerazzurra. Un colpo firmato Beppe Marotta che da qualche settimana è in contatto con l’entourage del giocatore e negli ultimi giorni la trattativa pare essersi anche velocizzata.

Secondo quanto è trapelato Dybala all’Inter andrà a guadagnare di base meno di quanto gli aveva proposto la Juventus, ma ci saranno ricchi bonus. Il contratto dovrebbe essere un quadriennale da 6 milioni di euro netti a stagione, come quelli di Brozovic e Lautaro Martinez.

Il matrimonio potrebbe ufficializzarsi nelle prossime settimane, quasi certamente le parti aspetteranno la fine del campionato. Dopo il mancato rinnovo con la Juve, per Dybala non si sono fatte avanti molte squadre, soprattutto visto l’esoso ingaggio richiesto. La soluzione Inter gli garantirebbe la continuità in un campionato che conosce molto bene e i fari della squadra sarebbero puntati su di lui, in particolare viste le partenze di Vidal, Vecino, Sanchez e de Vrij e l’ipotetico addio di Lautaro per la Premier viste le tante squadre interessate.