Due gare totalmente diverse tra loro sono andate in scena oggi nelle classi Moto2 e Moto3 del GP del Portogallo. Nella classe d'esordio sono fuggiti via subito in cinque e alla fine l'ha spuntata lo spagnolo Sergio Garcia, precedendo il connazionale Jaume Masià e il giapponese Sasaki. L'iberico è ora il nuovo leader della classifica con un punto di vantaggio su Foggia, oggi 8° in scia a Migno. Nella Moto2 un maxi incidente causato da uno scroscio di pioggia ha messo fuori gioco dieci piloti tra cui Canet (che si è rotto un braccio), Arbolino, Chantra, Beaubier, Fernandez, Ogura e Lowes. Ne hanno approfittato Joe Roberts, vincitore della gara, e Celestino Vietti, secondo e ora in fuga nel mondiale con 34 punti di margine sul primo inseguitore.