L'obiettivo è fare al meglio questa sera alle 21.20 nella finalissima dei 60 metri indoor, ma prima Marcell Jacobs dovrà passare per la semifinale delle 18.40. La prima gara è andata bene: l'azzurro ha fatto registrare il quarto miglior tempo (6"53) con un buon tempo di reazione ma un'uscita dai blocchi di partenza che poteva essere fatta meglio. Prima di lui sono arrivati il qatarino Femi Ogunode (6"52) e i due americani Christian Coleman (6"51) e Marvin Bracy che ha fatto il miglior tempo per il momento con 6"46.

"È iniziata bene per essere mattina", ha detto Jacobs al termine della prima batteria, "Sono contento perché mi sono sentito bene sulla prima parte. Devo rivedere la gara da fuori per capire se è andato tutto come volevo, ma sono rimasto sul facile e ho controllato la fase di lanciato, anche perché ci sono tre turni da correre e sarà tosta".

Sugli avversari, in particolare i due americani: "Sarà tosta, sarà veramente impegnativa: questo non è il mio mondo, lo sapevo e sono venuto apposta per uscire dalla mia comfort zone e cercare di migliorare quella che è la parte in cui faccio più fatica, anche in vista dei 100 metri che è la gara che più mi interessa. Essere qui e giocarmela con i migliori al mondo in questa specialità è importante, perché fa sempre bene avere nuovi stimoli".