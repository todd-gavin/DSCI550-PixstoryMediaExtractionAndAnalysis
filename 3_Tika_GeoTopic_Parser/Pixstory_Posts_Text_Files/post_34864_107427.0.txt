Lukaku-Inter si può fare. Le parti sembravano essersi allontanate viste le richieste da una parte (il Chelsea avrebbe voluto 20-25 milioni di euro per il prestito) e i pochi fondi da poter mettere in campo dall'altra. In mezzo però c'è la volontà reale di tutte i soggetti coinvolti di arrivare a una conclusione positiva... in qualche modo. E il modo sarebbe stato trovato.

I nerazzurri potrebbero accollarsi l'ingaggio del giocatore facendo risparmiare al Chelsea circa 25 milioni di euro (l'attaccante belga guadagna 13 milioni netti). In questo modo la richiesta per il prestito di Lukaku potrebbe essere abbassata a una decina di milioni di euro, anche se l'Inter vorrebbe arrivare a 5-6. In questo modo i Blues non butterebbero soldi pesanti visto che Tuchel utilizzerebbe Lukaku come fatto nella scorsa stagione, cioè con il contagocce.

Un'altra carta a favore dell'Inter è Denzel Dumfries che piace al Chelsea. La valutazione dei Blues è di 25 milioni di euro, pochi per l'Inter, ma è una seconda ipotesi per poter arrivare a Lukaku quindi non va scartata.