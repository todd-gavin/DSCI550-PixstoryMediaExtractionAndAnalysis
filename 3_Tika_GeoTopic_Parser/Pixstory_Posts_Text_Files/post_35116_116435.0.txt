L'Inter ha presentato le nuove maglie ai tifosi ed è stata l'occasione per sentire parlare sia Lukaku che Lautaro Martinez, la coppia del gol che due anni fa aveva riportato lo scudetto a Milano. Ormai si è capito, l'attaccante belga è già stato perdonato dai supporter nerazzurri dopo il "tradimento" con l'approdo al Chelsea. Lukaku è voluto fortemente tornare e non ha mai nascosto il suo amore per il club: "Sono felice di essere tornato all'Inter e farò di tutto per rivincere lo scudetto. Questa è la mia più grande sfida sportiva, perché ho fatto male ad andare via. Era giusto tornare e sono contento di indossare nuovamente questa maglia. Vogliamo vincere ancora".

Ha parlato anche l'attaccante argentino. Su di lui c'erano state tante voci di mercato nelle scorse settimane, ma alla fine sono rimaste solo voci e Lautaro Martinez non si è mosso. "Sono contento di essere rimasto all'Inter", ha detto, "e sarà sicuramente una stagione impegnativa, ma siamo pronti per ritornare a vincere".