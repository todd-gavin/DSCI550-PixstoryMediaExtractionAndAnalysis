Nella mattinata di domenica, nel paddock del Red Bull Ring, il circuito di Spielberg che ospita il GP Austria F1, non si è parlato d’altro: nei giorni precedenti, infatti, sono stati denunciati casi di molestie sessuali verbali nei confronti di alcune tifose presenti sugli spalti e nei dintorni dell’autodromo, dove sono presenti enormi spazi destinati a campeggio, scorrono fiumi di birra e la festa va avanti dalle prime luci del mattino fino a tarda notte. A intervenire sono stati sia la Formula 1 che la Red Bull proprietaria dell’impianto. “Abbiamo apprezzato – si legge nella nota del team di Verstappen – il supporto appassionato della maggior parte dei tifosi, ma siamo scioccati nel sentire che ci sono stati incidenti inaccettabili in tribuna e nei parcheggi. 
Speriamo che la sicurezza e le autorità ne vengano a capo in fretta. Non c’è posto per situazioni del genere, né nelle corse né nella società. L’inclusione è un valore e vogliamo che il nostro sia un posto sicuro per gli appassionati che si vogliono godere il nostro sport”. 

Foto: Instagram redbullracing