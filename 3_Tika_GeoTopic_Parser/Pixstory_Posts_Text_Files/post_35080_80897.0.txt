Ingredienti (6/8 persone):

1,2 kg patate
350 gr. riso
2 mozzarelle (gr. 250)
150 gr. prosciutto cotto (fettine)
olio extra vergine q.b.
pomodori q.b. (passata o pezzettoni)
parmigiano grattuggiato q.b.
sale e pepe q.b.
acqua q.b.
una teglia di media grandezza (la mia 31cm per 23 cm).

Procedimento
Cominciamo preparando gli ingredienti che poi andremo ad inserire nel nostro riso con le patate: sbucciamo e tagliamo le patate a fette non troppo spesse, circa mezzo centimetro, tagliamo le mozzarelle a dadini e il prosciutto grossolanamente. Ungiamo la teglia con l'olio e mettiamo 2 o 3 cucchiai di passata di pomodoro (o pezzettoni) e copriamo tutto il fondo della teglia con uno strato di patate.

Prendiamo la metà del riso, sempre crudo, e distribuiamolo sulle patate in modo uniforme, mettiamo sale, pepe ed un filo d'olio, aggiungiamo ancora 2 o 3 cucchiai di pomodoro e una manciata di parmigiano, distribuiamo ancora sopra la metà della mozzarella tagliuzzata e metà del prosciutto. Ricopriamo il tutto con un altro strato di patate.

Secondo strato del nostro piatto. Ripetiamo il procedimento di prima, quindi: riso, sale, pepe, olio, pomodoro, parmigiano, mozzarella e prosciutto cotto. Ricopriamo infine bene il tutto con le patate e mettiamo ancora sopra un filo d'olio, sale, 2 o 3 cucchiai di pomodoro e una manciata di parmigiano e volendo anche qualche foglia di prezzemolo.

Per finire ricopriamo il tutto con acqua. Questa deve coprire tutto il nostro riso sommergendo anche le patate. Inforniamo per 1 ora circa a 200°. Quando l'acqua si è assorbita tutta e quindi il riso è cotto, accendiamo il grill in modo da far rosolare leggermente le patate in superficie. Ora siamo pronti per servirlo ben caldo in un piatto piano.