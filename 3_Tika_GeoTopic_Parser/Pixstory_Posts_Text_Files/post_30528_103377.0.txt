Domenica nera per la Ferrari a Monte Carlo. La pioggia arrivata poco prima del via del GP Monaco ha scombinato le carte in tavola, oltre che costringere la direzione gara a ritardare la partenza. Alla fine, a vincere è stato Sergio Perez, con Carlos Sainz secondo, Max Verstappen terzo e Charles Leclerc solo quarto. Decisive per il risultato finale le strategie dei muretti: perfette quelle Red Bull, con Perez passato per primo alle gomme Intermedie mentre la pista iniziava ad asciugarsi, disastrose quelle Ferrari, sempre in ritardo come tempi di reazione e con il pasticcio di aver persino richiamato assieme entrambe le monoposto ai box facendo perdere ulteriore tempo a Leclerc, già finito alle spalle di Sainz. Alle spalle dei primi 4, ancora ottimo George Russell quinto davanto a Lando Norris, seguiti da Fernando Alonso e Lewis Hamilton. Brutto incidente, ma senza conseguenze fisiche, per Mick Schumacher che ha distrutto la sua Haas alle Piscine. Nelle classifiche iridate, si rafforzano i primati di Verstappen e della Red Bull.