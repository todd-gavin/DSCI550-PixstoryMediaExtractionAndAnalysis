La 14sima tappa del Giro d'Italia regala grande spettacolo. La Santena-Torino con i suoi 147 km era la più corta del percorso 2022, ma con oltre 3000 m di dislivello ha offerto terreno per attacchi continui. A vincere in solitaria è stato Simon Yates, al secondo successo in questa edizione. La giornata è stata movimentata inizialmente dalla Bora che, potendo schierare tre uomini da classifica come Hindley, Buchmann e Kelderman, tenta di isolare il grande favorito Richard Carapaz. Il ciclista della Ineos risponde però alla grande, con un primo attacco a 31 km dall'arrivo a cui solo Hindley e Nibali sanno rispondere. L'ecuadoriano ci riprova poi sul colle della Maddalena, riuscendo per un po' ad andare in fuga solitaria, prima di essere ripreso ancora da Hindley e Nibali. Sul terzetto si riporta poi Yates che attacca a pochi centinaia di metri dall'ultimo scollinamento, volando verso il successo. Hidley vince la volatina per il secondo posto, con Carapaz terzo che è la nuova maglia rosa. L'ex leader Juan Pedro Lopez è arrivato al traguardo con 4'25" di ritardo. Nella generale, dietro a Carapaz c'è proprio Hindley a 7", poi Almeyda a 30 e Landa a 59. Ottimo quinto Pozzovivo, stessa posizione ottenuta nella tappa di oggi, mentre Nibali risale in ottava posizione. Domani altra tappa impegnativa da Rivarolo a Cogne, con tre ascese su cui darsi ancora battaglia.