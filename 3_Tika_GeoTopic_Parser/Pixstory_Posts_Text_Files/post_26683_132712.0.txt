E' un omaggio al cinema di Stanley Kubrick la nuova campagna 'Exquisite' di Gucci, diretta da Mert & Marcus, dove gli abiti disegnati da Alessandro Michele entrano in frammenti di pellicole come 'Shining', 'Arancia Meccanica' o 'Barry Lindon'.
La capacità di Kubrick "di costruire storie sempre eccedenti di significato, di veicolare narrazioni in grado di valicare i confini e di incendiare le etichette, è sempre stata per me - spiega Michele - fonte di profonda ispirazione.
Come atto d'amore, ho deciso dunque di riabitare i film di Kubrick, spingendo fino in fondo questo approccio incendiario. Mi sono preso la libertà di scomporli, mescolarli, innestarli, riassemblarli. Fedele ad una mia prassi creativa, mi sono appropriato di quelle pellicole, risemantizzandole. Le ho popolate dei miei vestiti".