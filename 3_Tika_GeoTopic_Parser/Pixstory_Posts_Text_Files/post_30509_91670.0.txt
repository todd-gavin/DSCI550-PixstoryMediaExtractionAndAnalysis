Niente finale hollywoodiano per la carriera del mitico allenatore Mike Krzyzewski: la sua Duke, guidata dal talento dell'azzurro Paolo Banchero, è stata sconfitta in semifinale per 81-77 da North Carolina. Coach K era all'ultima apparizione alle Final Four NCAA, dopo aver annunciato il ritiro da una carriera che lo ha visto raggiungere l'atto finale del torneo universitario americano in ben 5 decenni diversi.
Duke esce a testa alta e con essa anche Banchero, autore di 20 punti e 10 rimbalzi nel match disputato davanti a oltre 70.000 spettatori al Superdome di New Orleans. Per lui restano alte le possibilità di essere la prossima prima scelta al Draft Nba in programma a giugno. 
La finale del torneo NCAA vedrà dunque North Carolina sfidare Kansas, uscita nettamente vincitrice dall'altra semifinale contro Villanova, match terminato 81-65.