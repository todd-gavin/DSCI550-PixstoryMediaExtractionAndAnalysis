Dopo il miglior tempo nella prima e nella seconda sessione di prove libere, Charles Leclerc si conferma anche nelle PL3 di un GP di Spagna che si preannuncia rovente e non soltanto per le altissime temperature (oltre 30 gradi) che stanno interessando la Catalogna. Il pilota della Ferrari ha staccato il miglior crono in 1:19.772, anticipando un po' la simulazione qualifica con gomme Soft anche nell'ottica di effettuare delle prove in assetto gara dopo i deludenti long-run di ieri. Anche da questo punto di vista, però, le cose sembrano decisamente migliorate e i tempi di Charles (ma anche quelli del compagno di squadra Carlos Sainz, 5° a 3 decimi) sembrano scacciare, almeno sulla carta, le nubi che si erano addensate in FP2 sopra al box di Maranello. Ma, al di là del miglior tempo di Leclerc, c'è da dire che in questo weekend regna il grande equilibrio. Max Verstappen è secondo, staccato di 72 millesimi dal rivale per il titolo, con le due Mercedes che finalmente sembrano in grado di lottare: George Russell è terzo, con Lewis Hamilton subito alle sue spalle. In generale, i primi quattro della classifica di queste PL3, sono racchiusi in soli 230 millesimi. Un'inezia. Quinto tempo per Sainz, che ha dovuto sostituire nella notte il telaio a scopo precauzionale dopo un problema al serbatoio. Chiudono la top-10 Perez, Norris, Magnussen, Bottas e Ocon. 

Foto: Instagram scuderiaferrari