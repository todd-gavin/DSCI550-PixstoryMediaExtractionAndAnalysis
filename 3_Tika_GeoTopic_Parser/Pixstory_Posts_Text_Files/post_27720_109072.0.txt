Rischia di concludersi con una… partita a Call of Duty, la carriera nel motorsport di Juri Vips. Il giovane talento estone, impegnato nel campionato F2 e al debutto in F1 sulla Red Bull di Sergio Perez nel corso delle prove libere 1 del GP di Spagna, è stato infatti sospeso con effetto immediato dal Junior Team di Milton Keynes per essersi reso protagonista di epiteti razzisti e omofobi nel corso di una sessione di gioco, trasmessa in diretta su Twitch dal compagno Liam Lawson, sul celebre videogame sparatutto. “Abbiamo sospeso il pilota – si legge nella nota ufficiale Red Bull – da ogni obbligo con il team, in attesa di un’investigazione completa su quanto accaduto. Come azienda, condanniamo ogni abuso e abbiamo una politica di tolleranza zero per ogni linguaggio o comportamento razzista all’interno della nostra organizzazione”. 

Foto: Instagram juri_vips