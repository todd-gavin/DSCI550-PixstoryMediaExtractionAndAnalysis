In occasione della Giornata dell'Igiene Mestruale (28/5), l'UNICEF avverte che stigmatizzazione, povertà e mancanza di accesso ai servizi di base, come i servizi igienici e l'acqua, fanno sì che le esigenze di salute e igiene mestruale non siano soddisfatte e che aumenti il rischio di infezioni per le donne e le ragazze. Queste sfide sono particolarmente acute tra i più poveri, i gruppi etnici, i rifugiati e le persone con disabilità.
"La gestione della salute e dell'igiene mestruale, se disponibile per tutti, può aiutare a smantellare le barriere e a sostenere le ragazze adolescenti a diventare donne sane, istruite ed emancipate", ha dichiarato Kelly Ann Naylor, Direttore dell'UNICEF per l'acqua e i servizi igienico-sanitari e per il Clima, l'ambiente, l'energia e la riduzione del rischio di disastri. "Eppure, fino a poco tempo fa, si è prestata poca attenzione alla definizione, al monitoraggio e agli investimenti sulla salute mestruale". 
L'importanza della salute mestruale e della gestione dell'igiene viene lentamente ma sempre di più riconosciuta e monitorata. Nel 2020, 42 Paesi disponevano di dati rappresentativi a livello nazionale su almeno uno di quattro indicatori*, tra cui 31 su almeno tre indicatori. Quasi la metà dei Paesi si trova in Africa subsahariana. Nessun Paese ad alto reddito disponeva di dati nazionali su nessuno degli indicatori. 
Secondo l'ultima analisi, le limitazioni alla partecipazione a scuola, al lavoro e alle attività sociali durante il periodo mestruale variano a seconda delle caratteristiche geografiche, socioeconomiche e individuali. Tra le persone che venivano limitate, la stigmatizzazione e la mancanza di accesso ai prodotti per l'igiene mestruale erano fattori comuni. Molte ragazze, inoltre, non conoscevano le mestruazioni prima del loro primo flusso mestruale, il che può influenzare la loro percezione e comprensione delle mestruazioni.