GIGI D’ALESSIO non poteva che scegliere la sua città, la terra che l’ha sempre amato e incoraggiato nella sua carriera artistica, per celebrare i primi 30 anni di musica e i suoi più grandi successi, accompagnato per l’occasione da un’orchestra d’eccezione diretta dal Maestro Adriano Pennino.
 
Il 17 giugno in Piazza del Plebiscito a Napoli, infatti, il grande artista partenopeo dalla fama internazionale tornerà ad emozionare il suo pubblico con “UNO COME TE - Trent’anni insieme”, l’evento che ripercorrerà la carriera musicale e televisiva di Gigi D’Alessio attraverso le sue canzoni, gli aneddoti e gli amici e colleghi che lo accompagneranno durante la serata.
 
Nel luogo simbolo della sua città, scaldato dal grande abbraccio del pubblico, Gigi emozionerà e coinvolgerà i suoi fan con tutto il suo amore, alternando note e parole, raccontando le fasi della sua vita e carriera, dai suoi primi passi in musica, alle sue cinque partecipazioni al Festival di Sanremo, fino ad arrivare al successo ottenuto in America e Sud America, ricordando gli incontri più importanti e anche i momenti più "difficili", professionali e non, della sua vita.
 
I biglietti per la serata evento, prodotta da GGD, Friends & Partners e Arcobaleno Tre, saranno disponibili in prevendita dalle ore 16.00 di mercoledì 20 aprile nei circuiti di vendita e prevendita abituali.
Per ulteriori informazioni consultare il sito: www.friendsandpartners.it.