I 34 gol segnati in 41 partite giocate quest'anno con il Benfica sono valsi al 22enne Darwin Nunez la chiamata del Liverpool. Un trasferimento record per il club inglese che, per avere l'attaccante uruguaiano, ha sborsato 100 milioni di euro (80 subito e 20 man mano come bonus), diventando così l'acquisto più caro della storia del club. Per Klopp questo è il primo rinforzo per la zona offensiva visto che, ormai sembra certo, Manè lascerà il Liverpool, ma anche Salah potrebbe essere tra i partenti.

A inizio settimana Nunez svolgerà le visite mediche prima di firmare il contratto che lo legherà al Liverpool per cinque anni. Prima di vestire la maglia del Benfica (dal 2020), l'attaccante ha giocato con l'Almeria (16 gol in 30 partite) e con il Penarol (4 gol in 14 presenze) con cui ha esordito in prima squadra a 18 anni.