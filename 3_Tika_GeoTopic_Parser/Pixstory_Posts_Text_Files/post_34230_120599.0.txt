«Sarà un momento unico nella storia del nostro sport. 4 leggende del tennis giocheranno insieme nella stessa squadra». Queste le parole di Novak Djoković, che ha confermato la sua presenza assieme a quella di Roger Federer, Rafael Nadal e Andy Murray nella Laver Cup. 

I 4, conosciuti come i ‘big 4’ del tennis, hanno monopolizzato la scena internazionale della racchetta negli ultimi 20 anni, conquistando 66 degli ultimi 76 slam giocati. Un ultimo ballo con una bandiera europea da difendere in un torneo più unico che raro nel mondo dello sport. Ma che cos’è la Laver Cup?

Il torneo ideato proprio da sua maestà Roger Federer e dal suo manager Tony Godsick, intitolandolo alla leggenda australiana Rod Laver, riprende il concetto della Ryder Cup nel golf. 

Due blocchi mondiali a confronto che si sfidano in molteplici partite di singolare e di doppio, dove la prima squadra che raggiungerà 13 punti porterà a casa il trofeo dei due mondi. 

Da una parte Team Europe, una squadra rappresentata da soli giocatori europei, mentre dall’altra il resto del mondo di Team World. 

Il torneo si disputerà dal 23 al 25 settembre a Londra e con il passare delle varie giornate il valore di una singola partita aumenterà. 

La prima giornata un match varrà un punto, mentre nella giornata finale ben 3 punti: su un eventuale 12-12 é previsto un decisivo incontro di doppio di un solo set.

Si preannuncia uno spettacolo irripetibile: un farewell in grande stile per i re di questo sport. Un sogno che si realizza per tutti gli amanti del tennis.