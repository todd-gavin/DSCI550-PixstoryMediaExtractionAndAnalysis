Nel weekend scatta il campionato del mondo MotoGP 2022 con il Gran Premio del Qatar e con Fabio Quartararo (Yamaha) nel ruolo di campione. Sarà difficile però difendere il titolo dal ritorno di Marc Marquez (Honda), dalla regolarità di Joan Mir (Suzuki) e dalla potenza delle Ducati, capitanate da un Pecco Bagnaia in gran spolvero nel finale della scorsa stagione. Tra gli outsider Franco Morbidelli (Yamaha), Jorge Martin (Ducati), Maverick Vinales (Aprilia) e i fratelli Pol e Aleix Espargarò (Honda e Aprilia). Meno chance per Dovizioso, che deve ancora "capire" la Yamaha, e per i ducatisti Zarco, Miller e Bastianini, che potrebbe però essere la sorpresa. Si parte venerdì mattina con le prime prove libere e si chiude domenica alle 16 ora italiana con il GP. Francesco "Pecco" Bagnaia, allievo di Valentino Rossi, non si è nascosto: "Sono fiducioso, punterò a ottenere il massimo risultato".