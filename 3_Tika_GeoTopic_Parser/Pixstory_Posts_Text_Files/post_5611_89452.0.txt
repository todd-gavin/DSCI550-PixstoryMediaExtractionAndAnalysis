होली के एक दिन पहले, 17 मार्च की सुबह को मैं रोज़ की तरह ऑफिस के लिए बस में सफर कर रही थी जब एक साथी का फ़ोन आया कि हमारी पुरानी दोस्त गीता की मृत्यु हो गई. यह बात सुनकर मैं सुन्न हो गई.  चित्रकूट के कर्वी  में रहने वाली गीता ने जब से खबर लहरिया में काम किया तब से मै उसे जानती थी. उसने अख़बार मे एजेंट का काम लगभग 6सालो तक किया था. गीता एकल महिला थी जिसे पति और परिवार ने छोड़ दिया था. गीता के मायके ने भी उसका साथ नहीं दिया था. इस समय पर उसका हौसला टूट गया लेकिन गीता ने हिम्मत नहीं हारी और अपने बेटे को पालने के लिए अख़बार बेचना शुरू किया. गीता के पास न अपनी ज़मीन थी न खुद का मकान, वो किराये के घर में रहती थी. गीता को लाइफ में हर मोड़ पर बहुत संघर्ष करना पड़ा है लेकिन इसको कोई मान्यता नहीं मिली. गीता के गुज़रने के बाद हक़ जताने लोग पहुंच गए लेकिन जीते जी उसको किसी ने नहीं पूछा। 

गीता से मेरी आखरी मुलाक़ात पिछले महीने हुई थी. वो बहुत कमजोर लग रही थी तो मैंने पूछा कोई परेशानी है तो बताना. वो बोली, मैं तो ठीक हूँ दीदी बस काम की तलाश में हूँ. 5 मार्च को गीता की तबियत ख़राब हुई तो पड़ोसियों ने इलाज करवाया। कुछ दिन बाद लकवा मार गया जिसकी वजह से गीता उठ-बैठ नहीं पा रही थी. इलाज होते होते गीता ने दम तोड़ दिया. 

इन बीस सालों में मेरे चार साथी हमें अलविदा कहकर चले गए. आज मैं गीता को याद करती हूँ, उसकी हिम्मत और ताकत को - ऐसी महिला जिसने कठिन परिस्थितियों में हार नहीं मानी। - meera.jatav.336