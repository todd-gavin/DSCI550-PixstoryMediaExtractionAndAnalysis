Gli anni ’70 di Rino Gaetano e Stefano Rosso
Concerto-spettacolo al Teatro delle Arti 
Un interessante appuntamento con la musica e lo spettacolo sarà Venerdì 25 febbraio al  Teatro delle Arti di Signa (Firenze). Un concerto omaggio a Rino Gaetano e Stefano Rosso.
“Il cielo è sempre più blu” e “Gianna”, "Letto 26” e "Una storia disonesta"… Brani che hanno segnato le loro carriere e l’età d’oro del cantautorato italiano, gli anni Settanta.
Brani che fanno da filo conduttore allo spettacolo teatral-musicale.
Qualche dettaglio in più per stuzzicarvi:
Le canzoni di Rino Gaetano si offrono come guida di un percorso che attraversa vicende culturali, e non solo, degli anni Settanta. L’apporto della Filarmonica Michelangiolo Paoli – composta da oltre 25 musicisti e con oltre due secoli di storia – è prezioso per sottolineare gli aspetti “colorati” di certe sue canzoni, mentre alcuni brani di Stefano Rosso, amico di Rino e cantautore talvolta dimenticato, danno modo di cogliere anche il versante “acustico” di quegli anni.
Nel contesto “impegnato” dell’epoca, la poetica e l’immagine di Rino Gaetano sembravano essere lontane, se non addirittura opposte. In realtà l'occhio dissacrante del cantautore calabrese, romano di adozione, non dimenticava la sofferenza di chi viveva in una baracca, di chi sudava il proprio salario, o moriva sul lavoro. Rino lo faceva con uno spirito originale, brillante e dissacratorio; sapeva fondere questo sguardo con una divertita propensione al “non senso”, derivato dal teatro dell'assurdo di Ionesco.