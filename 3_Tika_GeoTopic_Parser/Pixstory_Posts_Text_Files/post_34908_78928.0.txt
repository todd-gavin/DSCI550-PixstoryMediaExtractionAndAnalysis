L'ultima partita giocata da Roger Federer è datata luglio 2021. Era il torneo di Wimbledon quando veniva sconfitto ai quarti di finale da Hubert Hurkacz. L'infortunio al ginocchio destro e la conseguente terza operazione della sua carriera lo hanno tenuto lontano dai campi di gioco e lo terranno ancora almeno qualche mese. "Vedremo come reagirà il corpo, così da prendere eventualmente in considerazione l'ipotesi di tornare a colpire le palline in aprile o maggio", ha detto lo stesso Federer in una intervista ad uno dei suoi sponsor, Credit Suisse. "Mi piacerebbe che i tempi fossero più brevi, ma i medici non vogliono che salti dei passaggi". Da quanto è emerso il tennista svizzero lavora tutti i giorni in palestra ma non riesce ancora a correre. "Spero davvero di poter sollecitare il ginocchio entro due o tre settimane. Poi vedremo come reagirà il corpo. In ogni caso, sono ancora estremamente motivato".