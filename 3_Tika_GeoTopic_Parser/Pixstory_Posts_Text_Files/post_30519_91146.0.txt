Carlo Ancelotti è risultato positivo al Covid-19 e si trova al momento in isolamento nel suo appartamento di Madrid, con lievi sintomi. Sabato il Real è impegnato sul campo del Celta Vigo e sulla panchina dei Blancos siederà così il figlio Davide, suo vice fin dai tempi della prima esperienza con la blasonata squadra spagnola.
32 anni e una breve carriera da calciatore nelle giovanili del Milan, Davide si è guadagnato con il tempo il rispetto dello spogliatoio e dell'ambiente esterno, dal quale erano arrivati commenti critici nel momento del suo inserimento nello staff deciso dal padre. Ora, avrà una nuova occasione per dimostrare agli scettici di essersi meritato quel prestigioso ruolo.