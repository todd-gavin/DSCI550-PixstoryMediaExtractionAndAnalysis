Secondo quanto riportato da Sky Sport, quella tra la holding company legata al Manchester City e il Palermo è diventata una vera e propria trattativa che sta proseguendo in maniera spedita e che prescinderà dal risultato dei playoff del club rosanero.

Il City Football Group, infatti, sarebbe intenzionato ad aggiungere un altro club all’interno del proprio progetto calcistico. Al momento sono 10 i club in possesso, la cui maggioranza sono controllati da Abu Dhabi United Group - fondata e tuttora di proprietà dello sceicco Mansur bin Zayd Al Nahyan - con quote minoritarie detenute da China Media Capital e CITIC Capital e dall’americana Silver Lake Partners.

La cifra d'acquisto per prelevare il club siciliano potrebbe essere inferiore ai 10 milioni di euro: probabilmente si aggirerà sui 7/8 milioni, ma non ci sono ancora dettagli precisi di una trattativa che sembra essere arrivata alle ultime fermate.

Crediti foto: Palermo twitter