I tedeschi dell'Eintracht Francoforte e gli scozzesi del Glasgow Rangers si affronteranno domani sera a Siviglia, ore 21 italiane, per contendersi la prima coppa europea stagionale, l'Europa League. Due nobili decadute, tornate in auge in questa stagione, con trascorsi europei e nazionali importanti, ma che da tempo non calcavano questi palcoscenici. L'Eintracht Francoforte ha già una Coppa UEFA nel suo palmares (l'antesignana dell'Europa League), risalente al 1979-80 e quest'anno è giunto in finale con un cammino di assoluto rispetto, superando Olympiakos, Fenerbahce e Anversa nel girone, il Betis Siviglia agli ottavi, il Barcellona (!) nei quarti e il West Ham in semifinale. Scalpi importanti anche per i Glasgow Rangers, che dopo aver superato da secondo un girone con Lione, Sparta Praga e Broendby, ha fatto fuori il Borussia Dortmund di Haaland ai sedicesimi, poi la Stella Rossa agli ottavi, lo Sporting Braga ai quarti e il Lipsia in semifinale. I Rangers a livello internazionale vantano anch'essi un solo trofeo, la Coppa delle Coppe conquistata nel 1972.