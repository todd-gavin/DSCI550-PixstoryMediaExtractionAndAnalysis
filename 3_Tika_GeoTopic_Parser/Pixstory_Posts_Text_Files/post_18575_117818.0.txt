La gioia e la tristezza allo stesso momento. Ayomide Folorunso, atleta azzurra impegnata nei 400 metri ostacoli ai mondiali di Eugene, non è riuscita a qualificarsi per la finale ma, con il tempo di 54.34, ha firmato il nuovo record italiano sulla specialità. Un peccato per l'azzurra, ma per riuscire a guadagnare l'accesso per l’atto conclusivo del giro di pista con barriere sarebbe servito un incredibile 53.63.

Ci sarà modo di rifarsi e c'è poco da recriminare visto che Folorunso ha distribuito bene le sforzo e ha saputo spingere sul rettilineo finale nella gara vinta dalla statunitense e campionessa olimpica Sydney McLaughlin (52.17).

"L’obiettivo di oggi era provare a entrare in finale", ha detto ai microfoni della Rai al termine della gara, "ma tornare a casa col record italiano non è male. Pensavo che si potesse entrare in finale con 54.0 e invece serviva 53.7. Ho lottato, non volevo lasciare nulla di intentato. Torno a casa con un bel risultato e con la consapevolezza che sono in crescita".