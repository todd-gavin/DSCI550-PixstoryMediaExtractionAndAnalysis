Per quanti punti possa fare la Juventus nelle ultime cinque giornate di campionato, al massimo potrebbe eguagliare i 78 punti dello scorso anno. Visto dal punto di vista degli allenatori, l'Allegri bis non è iniziato nel migliore dei modi, tanto che, anche se perdesse d'ora in avanti anche solo un punto, farebbe peggio di Andrea Pirlo un anno fa. Senza contare che l'ex centrocampista della Juve era alla sua prima esperienza in panchina e che ha sollevato anche una Coppa Italia e una Supercoppa Italiana. 
 
Il pareggio con il Bologna ha riportato in tendenza l'hashtag #allegriout, cosa molto difficile che possa avvenire visto il lungo e soprattutto oneroso contratto tra la società e il livornese. Certo, se vincesse tutte le prossime partite, comprese quelle di Coppa Italia, potrebbe far tornare la speranza ai tifosi per la prossima annata, ma quella attuale resta comunque negativa. 
 
Su Twitter si è espresso anche Lapo Elkann e, anche lui, è andato contro l'allenatore: "Stiamo poco allegri!!! Allegri…".