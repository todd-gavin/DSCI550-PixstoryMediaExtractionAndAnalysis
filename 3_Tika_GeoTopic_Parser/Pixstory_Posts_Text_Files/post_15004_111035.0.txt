Dopo il successo del primo tour nei teatri italiani che ha registrato più di 13.000 presenze, al via domani, venerdì 1 luglio, dalla Cava del Sole di MATERA “JIMMY SUMMER TOUR 2022”, la tournée che vedrà il sassofonista internazionale JIMMY SAX esibirsi in 7 esclusive location italiane, accompagnato da THE SYMPHONIC DANCE ORCHESTRA diretta dal Maestro Vincenzo Sorrentino.
 
Autore dei successi mondiali “No man no cry” (certificato ORO in Italia) e “Time”, JIMMY SAX è un sassofonista moderno e ricercato, carismatico performer che con il suo sound vivo ed energico riesce a travolgere chiunque lo ascolti, trasportandolo in un emozionante viaggio che spazia tra sonorità deep-house, funky ed electro… svelando così tutte le sfumature che caratterizzano il suo mondo sonoro cosmopolita.
 
Accompagnato da The Symphonic Dance Orchestra, diretta dal Maestro Vincenzo Sorrentino, virtuoso pianista, direttore artistico e autore di colonne sonore per il piccolo e grande schermo, Jimmy Sax cattura il pubblico italiano con un repertorio inedito, dimostrando come il sassofono sia a tutti gli effetti un’estensione del suo stesso corpo.