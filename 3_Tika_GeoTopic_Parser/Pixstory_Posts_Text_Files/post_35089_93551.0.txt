Già venduti 94mila biglietti e mancano quasi due settimane all’evento. Imola si prepara al gran premio di domenica 24 aprile (dal venerdì contando prove libere e qualificazioni) e si va verso il sold out, grazie anche all’inizio di stagione perfetto della Ferrari e con un Leclerc capace di vincere già due gare su tre. In più da due anni gli spalti sono rimasti vuoti a causa della pandemia e tra due domeniche sarà invece consentita la capienza del 100%. Insomma un’occasione unica per i tifosi della Rossa.

A quanto pare i biglietti ancora disponibili sono per la Circolare, ossia tagliandi validi solo per l’ingresso, senza possibilità di sedersi ma che permettono di fermarsi in diversi punti sul tracciato. Quello del 24 aprile potrebbe essere un Gp come non si vedeva da anni. A tinte rosse.