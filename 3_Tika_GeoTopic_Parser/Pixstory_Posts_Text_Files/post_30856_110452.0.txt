Con diversi mesi di ritardo, alcune dichiarazioni razziste di Nelson Piquet hanno scatenato lo sdegno di tutto il mondo della F1. Il tre volte iridato, nello scorso mese di novembre aveva commentato sul canale Youtube "Canal Enerto" l'incidente tra Lewis Hamilton e Max Verstappen avvenuto a luglio a Silverstone con queste parole: " Il ne***etto ha posizionato l'auto in modo che Verstappen non potesse sterzare. Il ne***etto sapeva che quella curva non sarebbe stata affrontabile da due piloti contemporaneamente. È stato semplicemente fortunato che solo l’altra macchina sia andata a sbattere, ma ha agito in modo sporco". Oggi la F1 ha emanato il seguente comunicato: " Il linguaggio discriminatorio o razzista è inaccettabile in qualsiasi forma e non ha alcun ruolo nella società. Lewis è un incredibile ambasciatore del nostro sport e merita rispetto. Gli instancabili sforzi di Hamilton per aumentare la diversità e l’inclusione sono una lezione per molti e qualcosa in cui ci impegniamo". Anche la Mercedes, scuderia per la quale corre Hamilton, ha pubblicato un comunicato dal contenuto analogo. Il particolare coinvolgimento di Piquet nel commento all'incindente è dato dal fatto che è il padre di Kelly, attuale fidanzata di Verstappen.