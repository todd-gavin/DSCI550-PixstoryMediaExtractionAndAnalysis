La rivoluzione è servita. Con Alvaro Bautista tornato all'ovile Ducati e Leon Haslam che ha appeso il casco al chiodo, il team Honda HRC si rinnova e vuole stupire con due giovani spagnoli provenienti dal Motomondiale: Iker Lecuona, reduce da una buona stagione con il team KTM Tech3 e tagliato in fretta dalla casa austriaca per far posto ai due ragazzi del team junior che hanno dominato la stagione Moto2, Remy Gardner e Raul Fernandez, e Xavi Vierge, talento inespresso della serie cadetta che è in cerca di riscatto tra le derivate di serie. Con questi due giovani piloti e un team manager anch'esso giovane come Leon Camier, che ha da poco smesso i panni del pilota, la casa giapponese punta in alto, anche se quella 2022 sarà inevitabilmente una stagione interlocutoria per poi sfidare in un futuro non troppo lontano le corazzate Yamaha, Kawasaki e Ducati.