Cristiano Ronaldo è sempre più un separato in casa nello spogliatoio del Manchester United. Il portoghese vorrebbe partire per giocare in una squadra impegnata in Champions League e non perde occasione per mostrare il suo malcontento. Domenica, dopo aver esordito con la maglia dei Red Devils in questa prestagione giocando i primi 45' dell'amichevole contro il Rayo Vallecano, il portoghese ha lasciato anzitempo l'Old Trafford, disinteressandosi del resto della partita. CR7 non è stato l'unico ad andarsene, ma ovviamente il suo comportamento ha avuto maggior eco rispetto a quello di Diogo, anche lui andatosene prima ma senza essere sceso in campo. L'allenatore Erik Ten Hag si è sfogato ai microfoni di una tv olandese: " Non intendo lasciar passare quello che è successo. È inaccettabile, per tutte le persone coinvolte. Siamo una squadra, questo significa che devi rimanere fino alla fine della partita".