Al via il Fiumefreddo Photo Festival, il primo festival diffuso di fotografia in Calabria, ideato e promosso dall'Associazione Culturale Pensiero Paesaggio, che fino al 10 settembre trasformerà il borgo del basso Tirreno cosentino di Fiumefreddo Bruzio in una cornice espositiva a cielo aperto, pronta ad accogliere mostre, eventi, incontri e workshop con i protagonisti della fotografia contemporanea italiana e internazionale. Il tema di riflessione di questa prima edizione - “Midway: between past and future” - sono le conseguenze culturali, politiche e sociali del cambiamento climatico. Tra i numerosi ospiti, Misha Vallejo Prut, vincitore di molti premi internazionali e che ha pubblicato i suoi scatti anche su The New York Times e il Washington Post e che a Fiumefreddo porta “Secret Sarayaku”, un racconto della comunità indigena Kichwa di Sarayaku, in Ecuador, e del suo rapporto con la tecnologia e la contemporaneità, da quando i suoi membri hanno deciso di diventare cyber-attivisti a difesa del loro patrimonio ambientale. Ci sarà anche Marco Zorzanello, con la sua indagine sul turismo contemporaneo, e Gabriele Cecconi, che porta il progetto “TiàWùK” con cui racconta la società del Kuwait.