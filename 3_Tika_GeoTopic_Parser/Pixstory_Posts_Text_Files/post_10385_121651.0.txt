Nelle domeniche 7, 14, 21, 28 agosto, sarà attivo il servizio di ERSAF presso il Punto Informazioni e Centro Visite della Riserva Naturale Monte Alpe per far apprezzare le bellezze della montagna dell'Alto Oltrepò e le notevoli caratteristiche naturali del luogo. La riserva naturale  rientra nel sistema europeo della Rete Natura 2000 per l'elevata biodiversità e l'importanza di habitat rari e specie qui presenti.

SERVIZIO ERSAF - Il servizio è iniziativa di ERSAF (Ente Regionale per i Servizi all'Agricoltura e alle Foreste di Regione Lombardia): l'ente gestore che si occupa delle operazioni di conservazione e manutenzione. Per il 16° anno, ERSAF affianca attività per incentivare la fruizione, la conoscenza e la valorizzazione dell'area. Questa iniziativa vuole offrire al visitatore informazioni sui sentieri e sugli aspetti naturalistici del Monte Alpe, oltre a materiale turistico e divulgativo del territorio circostante. 

VISITE GUIDATE - Durante le quattro domeniche di apertura del centro visite c'è la possibilità di partecipare alle visite guidate su prenotazione. Le escursioni guidate al Monte Alpe sono un'occasione per camminare in paesaggi montani freschi e panoramici. Per offrire un servizio opportuno ERSAF si affida a naturalisti, guide dell'associazione locale Volo di Rondine che ben conosce sentieri e territorio, in modo che possano far puntare l'attenzione su quei particolari di flora, fauna e habitat che rendono il Monte Alpe così speciale. 

ESCURSIONE SU 5 CHILOMETRI DI SENTIERI - Le escursioni guidate sono svolte percorrendo lentamente sentieri in media di 5 km, con durata di circa due ore, sono necessarie scarpe da trekking o scarponcini. Le modalità e il percorso variano a seconda della situazione (meteo e partecipanti). I servizi del centro visite e le escursioni guidate sono gratuiti. La riserva è inoltre aperta tutto l'anno ed è possibile fruire anche liberamente in autonomia della sua rete di sentieri e aree di sosta.