Non inizia nel migliore dei modi la stagione di Daniel Ricciardo. Il pilota della McLaren, che avrebbe dovuto essere in macchina già ieri alternandosi con Lando Norris nel primo giorno di test precampionato di Sakhir, è invece rimasto in albergo a causa di una sindrome influenzale che, però, non sembrava essere correlata a un contagio da Covid-19. Dopo alcuni tamponi negativi e dopo aver comunque saltato anche la giornata di lavoro in programma oggi (in macchina ha continuato a esserci Norris), è arrivata l’ufficialità: l’australiano ha il Covid in forma lieve ed è in isolamento in albergo non potendo prendere parte neppure ai test di domani. A questo punto è una corsa contro il tempo per poter essere in macchina nel primo GP della stagione, in programma sempre in Bahrain nel weekend del prossimo 20 marzo.

Foto: Instagram danielricciardo