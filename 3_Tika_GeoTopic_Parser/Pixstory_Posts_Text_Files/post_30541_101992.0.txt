La vittoria sul Sassuolo che consegna lo scudetto al Milan ha scatenato la gioia di Stefano Pioli, al primo trofeo vinto come allenatore. Il tecnico dei rossoneri ha esaltato la forza della sua squadra e del club: "I miei giocatori sono dei fenomeni. Sono felice per loro, per me, lo staff, per il club e per i tifosi che si meritano questo scudetto. Sono davvero felice. Siamo stati più continui dell’Inter. L’ultima partita persa è stata contro lo Spezia e non dovevamo perderla. La squadra non ha mai mollato, i giocatori sono stati fantastici, sia chi ha giocato di più, sia chi ha giocato di meno. Abbiamo meritato lo scudetto perché ci abbiamo creduto di più, perché siamo una squadra forte e ho avuto al mio fianco due grandi dirigenti come Maldini e Massara". La caratteristica della squadra che Pioli tiene più a sottolineare è il coraggio: "Volevamo migliorare il campionato dell’anno scorso e sapevamo che se l’avessimo fatto avremmo lottato per qualcosa di importante. Siamo una squadra forte che ci ha sempre creduto. Siamo stati coraggiosi. E’ stato un percorso che ci ha portato a essere i più forti".