Terzo posto per Gianmarco Tamberi al Golden Gala di Roma. Un podio che però non soddisfa completamente l'azzurro che ha saltato a 2.24, fallendo tre tentativi a 2.27. Il suo obiettivo era almeno eguagliare i 2.30 di Ostrava e vincere la gara di fronte al suo pubblico. A vincere invece è stato lo statunitense JuVaughn Harrison, secondo il polacco Norbert Kolbielski, con un errore in più.

Dopo la rinuncia di Barshim, l'altra medaglia d'oro a Tokyo insieme all'italiano, il favorito era Tamberi. Dopo il 2.15 e il 2.20 superati al primo tentativo, il primo errore a 2.24, immediatamente rimediato. A 2.27 invece si inceppa qualcosa. L'obiettivo di raggiungere i 2.40 rimane ancora lontano.

“Sono andato sempre bene in questa gara tranne oggi, è la mia quinta presenza al Golden Gala e ho sempre fatto delle buone misure. Oggi è stato un disastro, mi aspettavo tutt’altro, ero carichissimo già da tanti giorni prima della gara, in pedana non mi riuscivo a trovare come faccio di solito quando sono di fronte al pubblico”. Le parole di Tamberi a Rai Sport.