ഓർമ്മയില്ലേ ആ മുഖങ്ങൾ ?

തങ്ങളുടെ വീട്ടുസാധനങ്ങളും 
വസ്ത്രങ്ങളും മുഴുവൻ വാരിക്കെട്ടി സ്ത്രീകളും പുരുഷൻമാരും കുട്ടികളും ഒരുപോലെ തലച്ചുമടായി എടുത്ത്  അഭയാർത്ഥികളായി നമ്മുടെ നാട്ടിലെത്തിയിരുന്ന ആ മനുഷ്യരെ ?
നമ്മുടെ നാട്ടിലെ കടത്തിണ്ണകളും സ്കൂളുകളും പുഴയുടെ തീരങ്ങളുമൊക്കെ താൽക്കാലിക വാസസ്ഥലങ്ങളായി ഉപയോഗിച്ച് അൽപ കാലം കഴിഞ്ഞ് എങ്ങോട്ടോ പോയി മറയുന്ന നമുക്കറിയാത്ത ഭാഷ സംസാരിച്ചിരുന്ന ആ പാവങ്ങളെ !
കൊച്ചു കുഞ്ഞുങ്ങളെ തുണിയിൽ പൊതിഞ്ഞ് പ്രത്യേക രീതിയിൽ മുതുകിൽ തൂക്കിയിട്ട് ദുരന്ത ബാധിതരാണെന്ന് തെളിയിക്കുന്ന,ജില്ലാ കലക്ർ ഒപ്പുവച്ച സർട്ടിഫിക്കറ്റുമായി ചെറിയ സാമ്പത്തിക സഹായത്തിനും പഴയ വസ്ത്രങ്ങൾക്കുമൊക്കെയായി നമ്മുടെ വീടുകൾ കയറിയിറങ്ങിയിരുന്ന അവർക്ക് നമ്മളെന്തെങ്കിലും കൊടുത്തിരുന്നോ ?
ഒരു കാലത്ത് പ്രകൃതി ദുരന്തങ്ങൾ വിട്ടൊഴിയാത്ത ആന്ധ്രയുടെയും ഒഡീഷയുടെമൊക്കെ  തീരദേശങ്ങളിൽ 
നിന്ന് കൈയിൽ കിട്ടിയതുമെടുത്ത് ജീവനും കൊണ്ട് ഓടിയെത്തുന്നവരെ ഇന്നായിരുന്നെങ്കിൽ  നമ്മൾ ഇരു കൈകളും നീട്ടി സ്വീകരിച്ചേനേ.
കാരണം അവരനുഭവിച്ച ദുരിതത്തിന്റെ ആഴങ്ങൾ മനസ്സിലാക്കാവുന്ന സന്ദർഭത്തിലൂടെ കേരളവും ഈ അടുത്തകാലത്ത് കടന്നുപോയിരുന്നു
ഭൂമിശാസ്ത്രപരമായ പ്രത്യേകതകൾ കണക്കിലെടുക്കുമ്പോൾ
ബഹുമുഖമായ ദുരന്തസാധ്യതകൾ ഉള്ള മേഖലയായിട്ടാണ് കേരളവും വിലയിരുത്തപ്പെടുന്നത്. വർഷങ്ങളായി  ചർച്ച ചെയ്തുകൊണ്ടിരിക്കുന്ന ആഗോളതാപനവും തൽഫലമായുള്ള കാലാവസ്ഥാ വ്യതിയാനവും നമ്മളെ നേരിട്ട് ബാധിക്കുന്ന ഒന്നാണെന്ന് തിരിച്ചറിവുണ്ടായത് 2018 ലും 2019 ലും കേരളത്തിലെ ജനജീവിതം ഒന്നാകെ താറുമാറാക്കുന്ന വിധം പേമാരിയും അതുമായി ബന്ധപ്പെട്ട പ്രകൃതി ദുരന്തങ്ങളും
സംഭവിച്ചതിനുശേഷമാണ്.
ജീവിതസൗകര്യങ്ങൾക്കായി യന്ത്രങ്ങളെയും മറ്റ് ആധുനിക സാങ്കേതിക വിദ്യകളെയും ആശ്രയിക്കുന്ന ആധുനിക സമൂഹത്തിൽ അപകടങ്ങളുടെ സാധ്യതയും വർദ്ധിച്ചു വരുന്നത് സ്വാഭാവികമാണ്. ദുരന്തനിവാരണ പ്രവർത്തനങ്ങളിലും അപകടങ്ങളിൽ. രക്ഷാപ്രവർത്തനം നടത്തുന്നതിനും അവശ്യഘട്ടങ്ങളിൽ പ്രഥമ ശുശ്രൂഷ നൽകുന്നതിനും പരിശീലനം സിദ്ധിച്ച ധാരാളം ആളുകൾ സമൂഹത്തിൻെറ നാനാ തുറകളിലും ഉണ്ടായിരിക്കുക എന്നത് ഒരു പരിഷ്കൃത സമൂഹത്തിൽ ഏറ്റവും അത്യന്താപേക്ഷിതമാണ്.
അപകടങ്ങളും മനുഷ്യ നിർമ്മിതമോ പ്രകൃതിജന്യമോ ആയ ദുരന്തങ്ങളും ഉണ്ടാവുമ്പോൾ 
അതിനെ എങ്ങനെ നേരിടണമെന്നത് പരിശീലത്തിലൂടെ സാധാരണ ജനങ്ങളെ ബോധവാൻമാരാക്കുന്ന പല മാർഗ്ഗങ്ങളും ലോക വ്യാപകമായി അനുവർത്തിച്ച് വരുന്നുണ്ട്.
ദുരന്തങ്ങളെ നേരിടുന്നതിനുള്ള മുന്നൊരുക്കങ്ങളും പരിശീലനങ്ങളും നടത്തുന്നത്
അവശ്യ ഘട്ടങ്ങളിൽ പതറാതെ കാര്യക്ഷമതയോടെ പ്രവർത്തിക്കുന്നതിന്
സാധാരണ ജനങ്ങളെ പ്രാപ്തരാക്കുന്നു.
ഈ ലക്ഷ്യം മുൻ നിർത്തിയാണ് ഐക്യരാഷ്ട്ര സഭയുടെ ജനറൽ കൗൺസിൽ ഒക്ടോബർ 13 അന്തർദേശീയ ദുരന്ത ലഘൂകരണ ദിനമായി (International Day for Disaster risk Reduction )ആയി ആചരിക്കാൻ തീരുമാനിച്ചത്. അന്തർ ദേശീയ തലത്തിലുള്ള ദുരന്ത ലഘൂകരണ പ്രവർത്തനങ്ങളിൽ
ഐക്യരാഷ്ട്ര സഭയിലെ  അംഗരാഷ്ട്രങ്ങളുടെ പ്രാമാണിക രേഖയായ
സെന്റായി ഫ്രെയിംവർക്കിന്റെ ടാർഗറ്റ് "ജി "ആയ
"Substantially increase the availability of and access to multi-hazard early warning systems and disaster risk information and assessments to people by 2030.” ആണ്
2022 ലെ ദുരന്ത ലഘൂകരണ ദിനത്തിലെ തീം. (2015 മാർച്ചിൽ ജപ്പാനിലെ സെന്റായിയിൽ ചേർന്ന യോഗത്തിലാണ് ഈ മാർഗ്ഗരേഖ തയ്യാറാക്കിയത് )
ദുരന്തങ്ങളെ പ്രതിരോധിധിക്കാൻ ശേഷിയുള്ള ഒരു സമൂഹത്തിന്റെയും രാഷ്ട്രത്തിന്റേയും സൃഷ്ടിക്കായി ഓരോ പൗരനേയും സർക്കാരുകളെയും പ്രോത്സാഹിപ്പിക്കുക   എന്നതാണ് ഈ ദിനാചരത്തിലൂടെ ഉദ്ദേശിക്കുന്നത്.
ആന്ധ്രയിൽ നിന്നും ഒഡീഷയിൽ നിന്നുമൊന്നും ദുരന്ത ബാധിതർ അഭയാർത്ഥികളായി ഇന്ന് നമ്മുടെ നാടുകളിലേക്ക് വരാറില്ല.  കാലാവസ്ഥാ മുന്നറിയിപ്പുകൾ ശ്രദ്ധിച്ച്  മുന്നൊരുക്കങ്ങൾ നടത്തി ദുരന്ത ലഘുകരണ പ്രവർത്തനങ്ങളിലൂടെ പ്രകൃതി ദുരന്തങ്ങളുടെ ആഘാതം കുറക്കാനുള്ള ഭരണകൂടങ്ങളുടെ ശ്രമങ്ങൾ വിജയം കണ്ടതിന്റെ ഫലമാണത്.
ദുരന്തങ്ങളെ നേരിടുന്നത് സംബന്ധിച്ച് ജനങ്ങൾക്കിടയിൽ പൂർണ്ണമായും അവബോധം സൃഷ്ടിച്ച് കൊണ്ടാണ് ഈ നേട്ടം കൈവരിക്കാനായത്. 
ദുരന്തങ്ങളെ നമുക്ക് തടഞ്ഞു നിർത്താനാവില്ല. പക്ഷേ അതിന്റെ സാമൂഹികമായ ആഘാതങ്ങൾ കൃത്യമായ മുന്നൊരുക്കങ്ങളിലൂടെ നമുക്ക് കുറയ്ക്കാനാവും.
ഈ ലക്ഷ്യത്തിനായി അന്തർദേശീയ ദുരന്ത ലഘൂകരണ ദിനത്തിൽ നമുക്ക് കൈകോർക്കാം.
