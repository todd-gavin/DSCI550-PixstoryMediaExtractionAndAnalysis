Dopo la grande delusione di qualche giorno fa, è subito arrivato il riscatto per Michela Moioli, portabandiera azzurra alle Olimpiadi invernali. L’atleta lombarda, in coppia con il già medagliato Omar Visintin (bronzo nella prova individuale) nella specialità mista a squadre dello snowboardcross, ha infatti portato all’Italia la medaglia numero 11 di questa spedizione ai Giochi di Pechino 2022. Felicità per un grande risultato, mista a una punta di amarezza per l’altra coppia italiana, composta da Caterina Carpano e Lorenzo Sommariva, che ha chiuso la prova al quarto posto, a un passo dalla possibilità di centrare una medaglia che ci avrebbe confermato ancora di più tra le potenze mondiali della disciplina. L’oro è andato agli Stati Uniti, imbattibili con Lindsey Jacobellis e Nick Baumgartner. Con questo podio, la spedizione azzurra supera il numero di medaglie raccolte quattro anni fa a Pyeongchang. 

Foto: coni.it