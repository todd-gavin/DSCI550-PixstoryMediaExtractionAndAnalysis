Prosegue l'attività live dell’arpista italo-svizzero RAOUL MORETTI dopo l'uscita del suo ultimo album “LE INTERMITTENZE DELLA VITA”, in cui ancora una volta stupisce esplorando le potenzialità timbriche dell'arpa elettrica con l'uso delle live electronics e di tecniche non convenzionali. «Sono contento di proseguire l'estate musicale portando il suono della mia arpa elettrica in siti prestigiosi e con bellissime collaborazioni. A partire dal festival internazionale di chitarra e Arpa a Bussolengo, dove condividerò workshop e concerti con altri artisti, per poi portare il concerto in posti dove il connubio musica, natura, arte creerà degli eventi davvero unici dal grande impatto emotivo, come Il Giardino Sonoro del compianto Maestro Pinuccio Sciola, l'Orto Botanico di Cagliari, i cortili nascosti del centro storico di Como e le ville Liberty di Brunate. – dichiara Raoul Moretti. – Proseguono le presentazioni del lavoro con Beppe Dettori in Sardegna, con anche le 2 tappe al Sardinia World Music Festival. Infine sono molto grato ad Elisa, dopo l'esperienza pazzesca all'Arena di Verona per le date inaugurali del suo tour, per l'invito a raggiungere la sua band anche per le date finali a Milano e a Roma. Sono tutte grande occasioni per continuare a diffondere l'immagine ed il suono dell'arpa, al di là degli stereotipi di genere, come strumento versatile e dai mille colori: un percorso che ho iniziato più di vent'anni fa imbracciando l'arpa elettrica.
“Le Intermittenze della vita” (Tune Core/Believe Digital) contiene 12 brani di musica strumentale in cui l’artista si propone di ridefinire le frontiere musicali dell’arpa, raccontando il percorso cronologico e l’evoluzione psicologica-emotiva vissuta durante il periodo di lockdown. Raoul Moretti, attraverso suoni e tecniche non convenzionali, declina l’utilizzo dell’arpa elettrica come emanazione diretta, per esprimere sé stesso come artista ed essere umano. L’art-work del disco è a cura di Giada Negri.