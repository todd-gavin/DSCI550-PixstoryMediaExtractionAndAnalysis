Più che una conferenza stampa, quella di Nadal dopo la sconfitta agli Internazionali d'Italia è sembrata essere una confessione. Lo spagnolo con più Slam vinti nella storia ha parlato del problema che lo tormenta da 15 anni, quel problema al piede sinistro che si chiama sindrome di Müller-Weiss, una displasia dello scafoide tarsale, deformità di una delle ossa situate nella parte centrale del piede, essenziale per la sua mobilità.

"Se non prendo alcun antinfiammatorio, sono zoppo", ha detto, "Continuerò così fin quando sopporterò e fin quando la testa non mi dirà basta. È difficile capire la mia quotidianità, non ho intenzione di fare la vittima Domani (oggi, ndr) mi sveglierò malissimo perché non prenderò niente, vivo con tanti antinfiammatori perché altrimenti non posso allenarmi. Non sono infortunato, sono un giocatore che vive con un infortunio. Gioco per essere felice, ma ovviamente il dolore ti toglie la felicità, non solo di giocare ma di vivere. Il mio problema è che per molti giorni vivo con troppo dolore. Mi piace quello che faccio, ma mi dà molti giorni di infelicità".

Il suo sogno è vincere nuovamente il Roland Garros, ma il problema al piede potrebbe condizionare sensibilmente il suo tennis.