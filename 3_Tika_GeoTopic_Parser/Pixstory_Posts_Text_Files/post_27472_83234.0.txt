Non c’è stato neppure il tempo di cominciare la nuova stagione MotoGP che Francesco Bagnaia e la Ducati hanno deciso di prolungare il proprio rapporto di lavoro. Il centauro torinese resterà infatti in sella della DesmosediciGP del team ufficiale di Borgo Panigale almeno fino al 2024. La notizia era già nell’aria da tempo e rafforza il legame iniziato tre anni fa, quando Pecco è salito sulla moto del team satellite Pramac Racing. Ancora da confermare invece l’altro pilota, l’australiano Jack Miller, che dovrà guardarsi bene dai possibili attacchi dei giovani Jorge Martin ed Enea Bastianini, impegnati in sella delle Ducati Pramac e Gresini. Il Mondiale MotoGP inizierà il prossimo 6 marzo con il GP Qatar sulla pista di Losail.

Foto: Instagram ducaticorse