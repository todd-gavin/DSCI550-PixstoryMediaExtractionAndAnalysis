Domenico Acerenza vince la 10km in acque libere degli europei di Roma 2022 prima di trascinare al successo la staffetta composta anche da Rachele Bruni, Ginevra Taddeucci e Gregorio Paltrinieri, suggellando così un'edizione probabilmente irripetibile per qualità e quantità di medaglie incassate dall'Italia. Acerenza ha vinto al mattino la prova di Ostia davanti ai francesi Olivier e Fontaine con 7° Gregorio Paltrinieri prima di allungare sull'Ungheria e la Francia al pomeriggio per regalare il secondo alloro di giornata all'Italia. Nella prova femminile del mattino era arrivato anche l'argento di Ginevra Taddeucci (5° Rachele Bruni, 7° Giulia Gabrielleschi) dietro alla tedesca Leonie Antonia Beck.
Dai tuffi, infine, la quinta medaglia di giornata, l'argento di Lorenzo Marsaglia e Giovanni Tocci dal trampolino 3 metri sincro, dietro agli imbattibili britannici, con il giovanissimo Sargent-Larsen quarto nella finale dalla piattaforma che ha chiuso gli europei di Roma. Il bilancio finale per l'Italia parla di 67 medaglie, un numero impensabile: 24 d'oro, 24 d'argento e 19 di bronzo, un risultato che definire incredibile è poco. Alle spalle degli azzurri: Gran Bretagna (10-8-9), Ucraina (10-6-1), Germania (6-2-7), Ungheria (5-8-3), Olanda (5-1-7), Svezia (4-2-2), Francia (3-7-11), Romania (3-1-0) e Svizzera (1-4-0).