Domani dalle ore 18.30 alle ore 24, il Museo Nazionale Scienza e Tecnologia propone un evento imperdibile per celebrare l’estate. Il tema della Cult Night è “Il viaggio, una serata di mezza estate per andare dove non sei mai stato e scoprire mondi ancora solo immaginati” e vivere gli spazi e le collezioni del Museo a ritmo di musica, tra visite guidate, attività speciali e relax vista sottomarino.

I dj set di Missin Red e Ckrono di Balera Favela si alterneranno fino alle ore 24 per ballare sotto il Vega: il primo ispirato alle sonorità oldies e al funk, dai mash-ups alla breakbeat, per un gusto ricercato e trascinante, il secondo è una miscela ritmata di tropical bass e baile funk per superare ogni confine immaginato. Il Museo propone anche una coinvolgente performance teatrale ispirata a “The Rocky Horror Picture Show” a cura di Cinemalteatro, e street food e sfiziosi drink che invitano a vivere il Museo in una veste inedita. 

Non mancano gli highlights del Museo come il sottomarino Enrico Toti, che sarà aperto per un insolito tapis roulant del pubblico, il Transatlantico Conte Biancamano, di cui sarà eccezionalmente possibile visitare il ponte di comando, tour guidati alla sezione trasporti tra treni, tram e locomotive.

Le Cult Night sono ormai un appuntamento molto amato dal pubblico ed entrato nel palinsesto di attività del Museo da diversi anni: la prima edizione è stata lanciata nel 2017 ed è successivamente diventato un appuntamento annuale. 
Il programma delle Cult Night varia di volta in volta, in base al tema prescelto, mantenendo alcuni elementi distintivi per far vivere gli scenografici spazi del Museo in un modo inedito: tour notturni in compagnia dei curatori, laboratori interattivi in versione adulti, performance artistiche, dj set, food&beverage. 
Le Cult Night sono infatti serate che prevedono un’apertura estesa fino alla mezzanotte proprio per dare la possibilità a tutti di poter vivere il Museo con modalità e tempi diversi dagli abituali per poterlo vedere con altri occhi.