ഒരു സിനിമയെ അതിന്റെ പരിപൂർണ സംതൃപ്തിയിൽ ആസ്വദിക്കണം എങ്കിൽ തിയറ്ററിൽ തന്നെ കാണണം എന്ന പക്ഷക്കാർ ആണ് നമ്മളിൽ ഭൂരിപക്ഷവും.  പണ്ട് കാലത്ത് ഒരു സിനിമ ആസ്വദിക്കുക എന്ന് പറയുമ്പോൾ തിയറ്റർ തന്നെ ആയിരുന്നു ആശ്രയവും. പക്ഷെ കാലങ്ങൾ പോയപ്പോൾ VHS ടേപ്പുകളിൽ ആയി സിനിമകൾ നമ്മുടെ അടുത്തേക്ക് വന്നു, പിന്നീട് അത് VCD, DVD, Blue Ray,  എന്നിങ്ങനെ പലതും ആയി മാറിയെങ്കിലും പരിപൂർണ സിനിമാസ്വാദനത്തിന്റെ അവസാന വാക്ക് ആയി തിയറ്ററുകൾ അപ്പോഴും നില കൊണ്ടു.  പക്ഷെ വേഗതയേറിയ ഇന്റർനെറ്റ് സേവനവും അതിനെ തുടർന്നു കടന്നു വന്ന  OTT അഥവാ Over The Top പ്ലാറ്റ് ഫോം അൽപം കൂടി വ്യക്തമായി പറഞ്ഞാൽ ഓൺ ലൈൻ സ്ട്രീമിങ് പ്ലാറ്റ്ഫോമുകളും ആസ്വാദനത്തിന്റെ വലിയൊരു ലോകം തന്നെ പ്രേക്ഷകന് മുന്നിൽ തുറക്കുകയും ജനപ്രിയ സിനിമകളും, സീരീസുകളും തങ്ങളുടെ ആവശ്യാനുസരണം എടുക്കാൻ പറ്റുന്ന രീതിയിൽ അവതരിപ്പിക്കുകയും ചെയ്തപ്പോൾ പ്രേക്ഷകന്റെയും ആസ്വാദന നിലവാരം വ്യത്യസ്തപ്പെട്ടു തുടങ്ങി.       എന്നാൽ ഇന്ത്യയിൽ ഇത്തരം ഒരു  വീഡിയോ ഓൺ ഡിമാൻഡ് ചാനൽ തുടക്കം ആകുന്നത് 2000ന്റെ അവസാനങ്ങളിൽ ആണ്. റിലയൻസിന്റെ ബിഗ് സിനിമാസ്, DTH സർവിസ് ആയ ബിഗ് ടീവി ഇവയുടെയൊക്കെ ഒരു ഉപശാഖ ആയ ബിഗ് ഫ്ലിക്സിന്റെ വരവോടു കൂടി 2008ൽ ആയിരുന്നു അത് നടക്കുന്നത്,  അതിന്റെ ചുവട് പിടിച്ച് 2013ൽ സോണി നെറ്റ്‌വർക്ക് എന്ന അന്താരാഷ്ട്ര ഭീമൻ കമ്പനി ഇന്ത്യയിലെ ആദ്യത്തെ OTT കമ്പനി ആയ സോണി ലിവ് എന്ന പ്ലാറ്റ് ഫോമും കൊണ്ടുവന്നു. എങ്കിലും കഴിഞ്ഞ 4 - 5 വർഷം കൊണ്ട് ആണെന്നോ അല്ലെങ്കിൽ ജിയോയുടെ വരവോടെ ആണെന്നോ പറയാം ഇന്ത്യയിൽ ഓൺലൈൻ സ്ട്രീമിങ് കമ്പനികൾ ഇത്ര കണ്ട് പേരെടുത്തു തുടങ്ങിയത്.        കൊറോണ എന്ന ഭീകരൻ ലോകം കീഴടക്കിയതിനെ തുടർന്ന് അടച്ചിട്ട തിയറ്ററുകൾ ലോകത്താകമാനം ഉള്ള OTT ഉപഫോക്താക്കളിൽ വൻ കുതിച്ചു കയറ്റം ആണ് ഉണ്ടാക്കിയിരുന്നത് . നീണ്ടു പോയ തിയറ്റർ  അടച്ചിടിലുകളും പുതിയ റിലീസ് സിനിമകൾ OTT പ്ലാറ്റ്‌ഫോമുകളിൽ കൂടി റിലീസ് ചെയ്യാൻ ചില നിർമാതാക്കൾ തീരുമാനിക്കുകയും ചെയ്തത് അന്ന്  മറ്റ് വിവാദങ്ങൾക്കും തിരിതെളിച്ചിരുന്നു.         ലോകത്താകമാനം ചെറുതും വലുതും ആയ 250 ഓളം  OTT പ്ലാറ്റുഫോമുകൾ നിലവിൽ ഉണ്ട്, ഇതിൽ 60 എണ്ണത്തോളം ആണ് ഇന്ത്യയിൽ സർവീസ് നടത്തുന്നത്  അതിൽ തന്നെ  ഇന്ത്യൻ കമ്പനികൾ മാത്രം ഏകദേശം 50 ഓളം ഉണ്ട്. ഈ OTT പ്ലാറ്റ്ഫോമുകൾ നിങ്ങളുടെ സ്മാർട്ട്‌ ഫോണിലും, സ്മാർട്ട്‌ ടീവിയിലും കൂടാതെ ആമസോൺ ഫയർ സ്റ്റിക്ക്, MI ബോക്സ്, ആപ്പിൾ ടീവി എന്നിവ ഉപയോഗിച്ചും ടീവിയുമായി ബന്ധപ്പെടുത്തി ഉപയോഗിക്കാൻ സാധിക്കും. ഇന്ത്യയിൽ ഇന്ന് ഏകദേശം 35 കോടിയോളം ആളുകൾ OTT പ്ലാറ്റുഫോമുകൾ ഉപയോഗിക്കുന്നുണ്ട് അതായത് ജന സംഖ്യയുടെ ഏകദേശം 26 ശതമാനം  2023 ആകുമ്പോൾ ഇത് 50കോടി ആകും എന്നാണ് അനുമാനം. വരും കാലങ്ങളിൽ OTT പ്ലാറ്റ്ഫോമുകൾ കൂടുതൽ ജനകീയമാവുകയും കൂടുതൽ കമ്പനികൾ ഈ രംഗത്തേക്ക് കടന്നു വരികയും ചെയ്യുമ്പോൾ വിനോദോപാധിയുടെ വലിയ ലോകം തന്നെ പ്രേക്ഷകന് മുൻപിൽ തുറക്കുകയും ചെയ്യുന്നതോടെ തിയറ്ററിലേക്ക് ആളുകളെ ആകർഷിക്കാൻ സിനിമ അണിയറക്കാരും, തിയറ്റർ ഉടമകളും കൂടുതൽ കൂടുതൽ സാങ്കേതിക വിദ്യകളോടെ സിനിമകൾ ഉണ്ടാക്കുകയും തിയറ്റർ എക്സ്പീരിയൻസിന് മാത്രം നൽകാൻ ആകുന്ന അവാച്യമായ വിസ്മയ കാഴ്ചകൾ ഉണ്ടാക്കുകയും ചെയ്യും എന്നതും തർക്കമില്ലാത്ത കാര്യം ആണ്. അത് കൊണ്ടു തന്നെ വരും കാലങ്ങളിൽ വൈവിധ്യങ്ങൾ നിറഞ്ഞതാകും ഓരോ പ്രേക്ഷകനും മുന്നിലേക്കെത്തുന്ന ഓരോ സിനിമകളും, സീരീസുകളും, കാത്തിരുന്നു കാണാം.