Il suo ritorno in nazionale a nove mesi da Euro 2020 in cui il suo cuore si era fermato sembrava una cosa impossibile. Invece Christian Eriksen era riuscito a stupire tutti e il tecnico della nazionale danese, Kasper Hjulmand, lo aveva convocato per le due amichevoli contro Olanda e Serbia. Ma il Covid è riuscito a fermare il centrocampista ex Inter che quindi dovrà aspettare per tornare a indossare la maglia della Danimarca.

La positività è stata riscontrata poco prima della partenza e quindi non potrà aggregarsi al gruppo. Il ct ha fatto una scelta singolare: ha deciso di non convocare nessuno al posto suo, in modo tale che, se risulterà negativo nei prossimi giorni, potrà rientrare in gruppo e magari scendere in campo.