Nadal ha già abituato tutti a cose impossibili. E dopo il doppio Slam (compreso il 14esimo Roland Garros) vuole andare oltre. Ma facciamo un passo indietro: finito il torneo parigino, il giorno dopo, si era presentato a Barcellona per sottoporsi a un trattamento al piede sinistro per contrastare la sindrome di Müller-Weiss che lo tormenta da anni. Era uscito dalla struttura in stampelle con la consapevolezza di non poter partecipare al prossimo torneo di Wimbledon. E invece...

Invece dai media spagnoli arrivano notizie diverse che parlano di un Nadal già al lavoro per riuscire a partecipare allo Slam inglese. Il maiorchino ha già cominciato ad allenarsi e lo sta facendo al Country Club di Santa Ponça (Calviá-Mallorca), dove la settimana prossima si disputerà l'ATP 250 di Maiorca.

Nadal non si sta allenando sui campi "normali", ma lo starebbe facendo al chiuso e sull'erba, esattamente come sarà Wimbledon.