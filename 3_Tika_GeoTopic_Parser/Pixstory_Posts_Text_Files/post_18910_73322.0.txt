Mancano pochi mesi alla scadenza del contratto di Dries Mertens con il Napoli. L'essere diventato il giocatore che ha segnato più gol nella storia del club, superando anche Diego Armando Maradona, non gli garantisce il rinnovo certo, anzi secondo alcune voci pare che il presidente De Laurentiis possa dire addio anche all'attaccante belga al termine della stagione, oltre al capitano Lorenzo Insigne che ha già firmato con il Toronto. Mertens, che ha 34 anni, spera ancora di poter firmare e rimanere nella città che lo ha adottato in tutto e per tutto.

"So che esiste la possibilità di un addio", ha detto Dris intervistato, "io sono qua, c'è un'opzione a favore del club e aspetto: poi si vedrà. Nel momento in cui sarà inevitabile salutarsi, a casa Mertens piangeranno tutti: io, Kat e anche il bambino". Un modo per rimanere ci sarebbe secondo Mertens e al momento ci sta provando in tutti i modi: "Ho un solo modo per convincere De Laurentiis (a proporre un nuovo contratto, ndr): segnare tanto, così sarà costretto a tenermi. Più gol farò, più capirà che varrà la pena farmi firmare".

Infine una battuta: ""Ho anche un asso nella manica, invece che spendere per un attaccante nuovo gli concedo di tesserare mio figlio (nascita attesa per marzo, ndr): centravanti giovane, con lunga carriera davanti a sé. E io non dovrei mollare Napoli...".