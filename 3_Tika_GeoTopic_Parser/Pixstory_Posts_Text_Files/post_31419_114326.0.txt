L’interprete cerca di attribuire un significato alle parole del legislatore, viene a collocarsi su un piano metalinguistico rispetto al linguaggio legislativo. Non parla del mondo, parla dei significati delle parole. Il giudice discute, a un livello meta-metalinguistico dei requisiti che il legislatore costituzionale esige dalle leggi ordinarie. Il filosofo del diritto è colui che parla dei giuristi, i quali parlano del diritto. La superiorità linguista non va confusa con la superiorità gerarchica.
Consideriamo le Preleggi (o Disposizioni sulla legge in generale) in quanto precedono il Codice civile del 1942 ( che in tempi di costituzione flessibile rappresentava ‘la legge’ per eccellenza). L’art. 11 delle Preleggi: ‘La legge non dispone che per l’avvenire: essa non ha effetto retroattivo’. Come dobbiamo intendere questo comma? Significa che non ci possono essere leggi retroattive? Le leggi di interpretazione autentica avranno necessariamente un’efficacia retroattiva, perché l’interpretazione serve a chiarire un significato anche per il passato. Come si spiega un simile contrasto? Le Preleggi nella gerarchia delle fonti sono leggi ordinarie, quindi la previsione dell’art.11 potrà essere derogata anche dallo stesso art.15 delle Preleggi, che definisce l’ordine cronologico, come da qualsiasi legge ordinaria posteriore. Le Preleggi prendono a loro oggetto le disposizioni ordinarie, le norme espresse da tali disposizioni e la conseguente attività esegetico-applicativa; tuttavia, sul piano gerarchico, sono norme di pari grado rispetto alle norme a cui si riferiscono. Una norma che parla di un’altra norma, ossia una metanorma, non è necessariamente una norma superiore.