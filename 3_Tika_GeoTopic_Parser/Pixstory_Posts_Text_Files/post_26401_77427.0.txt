Rimaneggiare un classico può rivelarsi un azzardo. Ma mettere la G9 Harrington Jacket di Baracuta nella mani di Junya Watanabe di certo vale la pena. Lo stilista giapponese conosciuto per le sue forme geometriche e il pragmatismo concettuale delle sue collezioni, ha riletto in chiave contemporanea la mitica giacca del marchio inglese. Lo fa ampliandone la vestibilità e disegnando una lavorazione a patchwork sulle maniche. Ma la vera chicca è all'interno del capospalla, con l'aggiunta di un liner removibile di ispirazione militare a renderlo reversibile e adatto anche alle temperature più frizzanti. Il resto del design rimane inalterato rispetto al modello primigenio, con gli inconfondibili elementi chiave come il colletto con doppi bottoni, le tasche frontali, la fodera check e l’apertura a “ombrello” sulla schiena.

https://www.gqitalia.it/moda/article/baracuta-junya-watanabe-collaborazione-foto