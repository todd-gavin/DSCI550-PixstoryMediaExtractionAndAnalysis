തിരുവല്ല സംഭവം; നമ്മുടെ സാംസ്കാരിക നേട്ടങ്ങളുടെ തലയ്ക്ക് അടിക്കുന്നു
ഡോ. എസ്. രാജശേഖരൻ  എഴുതുന്നു
നമ്മുടെ സാംസ്കാരികമായ നേട്ടങ്ങളുടെയെല്ലാം തലയ്ക്കടിച്ചു തകർക്കുന്ന ഒരു സംഭവമാണ് ഇപ്പോൾ തിരുവല്ല ഇലന്തൂരിൽനിന്ന്  കേൾക്കുന്നത്. 
നാട്ടിൽ വിദ്യാഭ്യാസപരമായി പൊതുവേയും സാമ്പത്തികമായി പ്രത്യേകിച്ചും മുന്നിൽ നിൽക്കുന്ന ഒരു പ്രദേശമാണത് എന്നും പ്രത്യേകം ഓർമിക്കേണ്ടതുണ്ട്. പുറമേ കീർത്തിക്കപ്പെടുന്ന നാടിന്റെ ആ വളർച്ച എത്രമാത്രം അടിസ്ഥാനരഹിതമായിരുന്നു എന്ന്, വെറും സാമ്പത്തികനേട്ടത്തിനു വേണ്ടിയുള്ള ആസൂത്രിതമായ ഈ അരുംകൊലകൾ സ്പഷ്ടമായും വ്യക്തമാക്കുന്നു.
സ്വയം വളരുക, അതോടൊപ്പം മറ്റുള്ളവരെയും വളർത്തിക്കൊണ്ടു വരുക എന്ന കാഴ്ചപ്പാടിലൂടെയുള്ള ഒരു വികാസമായിരുന്നു നമ്മുടെ പ്രകീർത്തിക്കപ്പെടുന്ന കേരളനവോത്ഥാനത്തിന്റെ അന്തസ്സത്ത. അങ്ങനെ നേടിയ വിദ്യാഭ്യാസപരവും സാംസ്കാരികവുമായ മുന്നേറ്റങ്ങളിലൂടെ മറ്റു സംസ്ഥാനങ്ങളുടെ മുന്നണിയിൽ തന്നെ അങ്ങനെ നമ്മുടെ നാട് കണക്കാക്കപ്പെടുകയും ചെയ്തു.
എന്നാൽ നാം നേടിയെന്നും ഇനിയും വളരെയേറെ നേടിമുന്നേറുമെന്നും കണക്കാക്കപ്പെടുന്ന വികാസം അടിമുടി പുനഃ പരിശോധിക്കേണ്ടതുണ്ട് എന്ന് ഇങ്ങനെയുള്ള സംഭവങ്ങൾ ആവർത്തിച്ച് ഓർമ്മിപ്പിക്കുന്നു.
അക്ഷരാഭ്യാസം പോലെ, അടിസ്ഥാനപരമായ സാമൂഹികവും  സാംസ്കാരികവുമായ വിദ്യാഭ്യാസവും നാം അടിയന്തരമായി പുനരാവിഷ്കരിക്കേണ്ടിയിരിക്കുന്നു. വീട്ടിൽനിന്ന്, സ്കൂളിൽനിന്ന്,  നാടാകെയുണർത്തി,
എല്ലാവർക്കും നൽകുന്ന ജാഗരണത്തിലൂടെ.
ഇരകളായത് ലോട്ടറി വില്‍പ്പനക്കാരികളായ സ്ത്രീകള്‍; ഇലന്തൂരിലെത്തിച്ചത് തെറ്റിദ്ധരിപ്പിച്ച്; കേരളത്തെ ഞെട്ടിച്ച നരബലി -