Si moltiplicano in queste ore i provvedimenti delle varie Federazioni sportive per punire la Russia dopo l'avvio della brutale guerra di invasione contro l'Ucraina. La nazionale di calcio è stata sospesa dalle qualificazioni al mondiale e, dunque dalla Coppa del Mondo 2022 che si disputerà in Qatar, così come tutte le squadre russe non potranno continuare a giocare nelle coppe europee, non solo calcistiche ma anche di basket. L'Eurolega, infatti, ha sospeso dal campionato CSKA Mosca, UNICS Kazan e Zenit San Pietroburgo e dall'Eurocup il Lokomotiv Kuban Krasnodar. Il Comitato Olimpico Internazionale, in aggiunta, invita tutte le federazioni a seguire l'esempio di chi si è già mosso, come la FIS (che ha annullato tutte le prossime prove in Russia) e la Formula 1 (che ha cancellato il GP a Sochi), e a non consentire la partecipazione agli eventi ad alcun atleta russo o bielorusso.