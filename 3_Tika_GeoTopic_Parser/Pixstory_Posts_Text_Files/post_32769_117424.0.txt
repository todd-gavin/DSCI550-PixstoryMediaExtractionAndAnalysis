Arianna Errigo vince la medaglia d'argento nel fioretto femminile ai mondiali del Cairo, in Egitto, arrendendosi solo in finale alla francese Ysoara Thibus per 15-10. Il capolavoro, però, la Errigo lo aveva compiuto in semifinale, quando aveva battuto 15-14 la numero 1 del mondo, l'americana, Lee Kiefer, dopo essere stata avanti 10-3 ed essersi fatta rimontare 13-14. Nei quarti Arianna aveva superato la brava Francesca Palumbo, mentre si erano fermate al secondo turno Alice Volpi con l'americana Weintruab e Martina Favaretto con la spagnola Diaz. Nella spada maschile clamorose eliminazioni al primo turno per Andrea Santarelli a opera del colombiano Rodriguez, e per Gabriele Cimini contro il belga Loyola, mentre si fermano agli ottavi Federico Vismara e Davide Di Veroli. L'oro è andato al francese Romain Cannone, per il bis d'oro dei transalpini.