Tre tennisti italiani nelle finali dei tornei ATP e WTA della settimana, un risultato estremamente positivo per la racchetta tricolore. Apre Matteo Berrettini, che inchioda 6-1 6-4 l'austriaco Dominic Thiem e si guadagna l'atto conclusivo contro il norvegese Casper Ruud nell'ATP 250 di Gstaad, in Svizzera. Poco lontano, ad Amburgo (Germania), Lorenzo Musetti approda alla prima finale in carriera, dopo essersi fermato alle semifinali a Pula (2020), Acapulco (2021) e Lione (2021), e lo fa in un prestigioso ATP 500. Il tennista di Carrara ha superato con caparbietà l'argentino Francisco Cerundolo per 6-3 7-6 e domani se la vedrà con il vincitore del match tra il baby fenomeno spagnolo Carlos Alcaraz e lo slovacco Alex Molcan. Il terzo finalista azzurro arriverà stasera dal torneo di Palermo, dove alle 20 si sfideranno le italiane Jasmine Paolini (ieri autrice di una splendida rimonta sull'iberica Parrizas-Diaz, infine domata 6-7 7-5 6-2) e Lucia Bronzetti (abile anche lei a ribaltare a tarda notte la francese Caroline Garcia 3-6 7-5 6-3).