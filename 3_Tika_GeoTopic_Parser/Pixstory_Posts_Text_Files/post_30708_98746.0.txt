Il ritorno di Cristiano Ronaldo al Manchester United ha contribuito a portare ai margini del progetto Edinson Cavani. L'uruguaiano in questa stagione è fermo a 18 presenze e 2 reti, un crollo verticale dopo i 17 gol in 39 presenze del 2020/21. In un'intervista a ESPN Brasile, l'ex attaccante del Napoli ha spiegato come l'arrivo di Ronaldo l'aveva portato a valutare un addio precoce allo United: "Nel momento in cui il Manchester United ha preso Cristiano Ronaldo, ho pensato che fosse un buon affare per il club. Ma la prima cosa che ho fatto è stata quella di chiamare mio fratello per dirgli: 'Fernando, se fosse successo una settimana fa, ti avrei chiesto di trovarmi un altro club'. Sia chiaro. Non è che non volessi giocare con CR7, anzi. Ho avuto modo di conoscerlo meglio e so che è un grande professionista che ha i suoi obiettivi e come atleta è assolutamente il top. Ma so come funzionano certe cose nel calcio". L'addio di Cavani a Manchester avverrà molto probabilmente quest'estate.