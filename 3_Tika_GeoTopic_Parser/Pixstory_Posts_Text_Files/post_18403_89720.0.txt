Marcelo Brozovic ha rinnovato con l'Inter. La tanto attesa firma è arrivata su un accordo trovato per un contratto di quattro anni, fino al 2026, a 6 milioni di euro a stagione più bonus. Un prolungamento fondamentale per l'Inter che può così costruire il futuro su basi solide: oltre a Brozovic infatti nelle scorse settimane avevano già rinnovato Barella e Lautaro Martinez.

"Sono davvero molto contento. Volevo fortemente questo rinnovo e la società lo sapeva", ha detto Brozovic alla firma del prolungamento del contratto che sarebbe scaduto alla fine di giugno, "Non ho mai voluto parlare con nessun’altra squadra per rispetto dell’Inter e dei suoi tifosi. Ho sempre detto ai miei agenti che non avrei voluto parlare con nessun altro club a meno che l’Inter mi avesse detto che non avrebbe voluto rinnovarmi il contratto".

Classe 1992, Brozovic è all'Inter dal 2015 con cui ha vinto un campionato e una Supercoppa. "Mi trovo molto bene con l’allenatore e i miei compagni", ha aggiunto il centrocampista croato, "e sono contento di difendere ancora a lungo questi colori e far parte di questo progetto. Siamo determinati a cercare di raggiungere nuovi traguardi importanti, tutti insieme. Giochiamo sempre per vincere e questo è il nostro unico obiettivo. Sono sicuro che daremo tutto quello che abbiamo per vincere lo scudetto e la Coppa Italia. Lavoreremo ogni giorno ancora di più, perché solo attraverso il lavoro, la fatica, la determinazione in allenamento si possono raggiungere certi traguardi".