La tre giorni dello Shakedown Test in programma al Sepang International Circuit si chiude con il miglior tempo di Maverick Viñales con l'Aprilia. Lo spagnolo, che era stato il più veloce anche ieri, si mette alle spalle i connazionali Aleix Espargaro (Aprilia) e Raul Fernandez (KTM). Tanto il lavoro svolto in questa tre giorni sia per i rookie che per i collaudatori in vista della due giorni di test ufficiali prevista sempre a Sepang sabato 5 e domenica 6. Molto buono il tempo di Viñales che chiude in 1:58.942 e precede di 144 millesimi Espargaro. Tra i rookie né ieri né oggi Fabio Di Giannantonio (Ducati) ha potuto prendere la via della pista a causa di una gastroenterite. Il romano spera di tornare in piena forma per la due giorni di test in programma questo weekend. Bene invece il ducatista del team VR46, Marco Bezzecchi, staccato appena un paio di decimi da Fernandez e davanti in classifica al campione del mondo Moto2, Remy Gardner (KTM).