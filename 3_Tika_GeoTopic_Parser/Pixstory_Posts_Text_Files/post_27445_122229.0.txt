Red Bull e Honda proseguiranno la loro partnership “sottotraccia” almeno fino al 2025, l’anno in cui terminerà l’attuale ciclo regolamentare sulle power unit. Ad annunciarlo è la stessa scuderia di Milton Keynes che godeva già del supporto tecnico dei tecnici Honda sui motori ufficialmente ribattezzati “Red Bull Powertrains” ma a tutti gli effetti identici a quelli prodotti e sviluppati a Sakura fino al termine della passata stagione. Il costruttore nipponico si era infatti ritirato ufficialmente alla fine del 2021, offrendo però il proprio know-how e il supporto dei suoi ingegneri per la stagione in corso e per la prossima, prima che la partnership venisse ufficialmente estesa a tutto il 2025. Un accordo che, dunque, permetterà alla casa anglo-austriaca di proseguire senza patemi nella transizione verso i motori del futuro, che dovrebbero essere forniti dalla Porsche, non a caso in procinto di entrare nell’azionariato del team con l’acquisto del 50% delle quote.

Foto: Red Bull Racing