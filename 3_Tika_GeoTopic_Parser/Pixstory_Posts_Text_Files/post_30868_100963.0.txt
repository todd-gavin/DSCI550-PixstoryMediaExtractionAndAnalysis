Lutto nel mondo del basket: a soli 46 anni è morto il tedesco Ademola Okulaja. Al momento non sono note le cause del decesso. Ingo Weiss, presidente della federbasket tedesca, ha commentato: "Era un grande giocatore ed era una grande persona. Personalmente ho perso un grande amico: mi mancherà molto". Di origini nigeriane, ruolo ala forte, Okulaja aveva formato con Dirk Nowitzki una coppia di lunghi che aveva spinto verso grandi risultati la Germania. In nazionale ha collezionato 172 presenze, giocando in sei Europei e due Mondiali (con il terzo posto raggiunto nell'edizione del 2002). La sia carriera era decollata dopo l'esperienza nella NCAA americana, dove si era messo in evidenza con la prestigiosa università di North Carolina. Okulaja era molto conosciuto in Italia, sia come rivale nelle coppe europee con le maglie di squadre prestigiose come l'Alba Berlino, il Barcellona e Malaga, sia per aver indossato la canotta della Benetton Treviso in 8 partite della stagione 2003-2004, 2 di regular season e 6 di playoff, con 13,3 punti di media e un massimo di 21.