Era la più grande attesa dei test a Barcellona perché, di fatto, si trattava dell’unica macchina che non avevamo mai visto davvero. Dopo la presentazione in cui la Red Bull aveva di fatto presentato solo la livrea sulla “vecchia” show car usata dalla Fia lo scorso luglio a Silverstone per fini pubblicitari, il team di Milton Keynes ha finalmente scoperto le carte. E Max Verstappen è sceso in pista a Barcellona con la vera RB18 con cui proverà a difendere il titolo Piloti conquistato lo scorso 12 dicembre al culmine della battaglia con il rivale Lewis Hamilton. Una macchina che, ovviamente, come spesso accade con i disegni del genio Adrian Newey, ha colpito per le sue forme: le pance sono strettissime in basso e in generale non mancano le soluzioni che hanno fatto discutere il paddock. Intanto l’olandese, in pista col numero 1, ha chiuso soltanto nono dopo aver passato tutta la giornata al lavoro per testare l’affidabilità.

Foto: Instagram redbullracing