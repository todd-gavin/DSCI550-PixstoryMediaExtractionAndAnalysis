L'allenatore tedesco Markus Gisdol ha lasciato il suo incarico al Lokomotiv Mosca. Il club della massima serie russa tenta però di mascherarne la decisione con una nota in cui si parla di esonero e non di volontario abbandono. Tuttavia il cinquantaduenne Gisdol ha chiarito alla Bild che si è realmente dimesso di propria volontà a causa dell'invasione russa dell'Ucraina. Queste le sue parole: "L'allenatore di calcio è il lavoro più bello del mondo per me. Ma non posso esercitare la mia professione in un paese il cui leader è responsabile di un attacco in mezzo all'Europa. Questo non corrisponde ai miei valori. Non posso restare a Mosca sul campo di allenamento dove i giocatori si allenano e chiedergli professionalità quando a pochi
chilometri di distanza vengono impartiti ordini che portano miseria su un intero popolo. Questa è una mia decisione personale e ne sono fermamente convinto."