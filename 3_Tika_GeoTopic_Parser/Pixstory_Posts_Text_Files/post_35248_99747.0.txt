"Solo chiacchiere, ancora non si sa. Con i giocatori importanti non si aspetta, non si parla all'ultimo momento: questo non va bene e dovete saperlo". Queste le parole di Ivan Perisic al termine della finale di Coppa Italia tra Juventus e Inter. L’esterno nerazzurro dopo aver alzato la coppa si è presentato ai microfoni dei giornalisti e alla domanda sul suo rinnovo con la società milanese ha risposto stizzito togliendosi qualche sassolino dalla scarpa. Parole che sono destinate a far discutere quelle del croato che al momento non ha ancora nessuna intesa con la società nerazzurra in merito al prolungamento del suo contratto in scadenza a giugno.