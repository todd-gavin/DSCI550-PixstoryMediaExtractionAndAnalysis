Jake ha 17 anni ed è l'unico giocatore omosessuale dichiarato in attività nel Regno Unito. Ha scelto di dichiararsi alla vigilia della giornata contro l’omotransbifobia (17 marzo, in ricordo del 17 marzo del 1990, giorno in cui l’OMS ha depennato l’omosessualità dalle malattie mentali). Il ragazzo sostiene di voler essere finalmente se stesso, dopo che per tanto tempo ha nascosto la verità per arrivare fra i professionisti. Ora non vuole più andare
avanti così. Fa riflettere che un ragazzo così giovane abbia dovuto nascondere un aspetto della sua persona per fare strada in un ambiente sportivo, visto che lo sport dovrebbe essere un grande momento di unione, soprattutto nelle squadre di calcio. "Ci ho pensato a lungo e credo che questo sia il
momento giusto, mi sento pronto a raccontare
la mia storia". Così il 17enne attaccante del
Blackpool ha deciso di fare coming out durante un'intervista in tv. "Voglio che la
gente conosca chi sono davvero, aver mentito
per tutto questo tempo non è qualcosa che
avrei voluto fare. È stato difficile ma ora ho
fiducia in me stesso". La dichiarazione della sua omosessualità arriva una settimana dopo il debutto in prima squadra tra i professionisti della Championship, la seconda divisione inglese. Daniels è il primo calciatore professionista a dichiararsi gay dal coming out di Justin Fashanu negli anni '90. Ci si chiede se fare coming out nel 2022 sia ancora necessario, se ‘a qualcuno interessi ancora’ dell’orientamento sessuale di un calciatore. La verità è che il gesto che ha fatto Daniels è importante in un ambiente machista e tossico come quello del calcio e potrebbe aiutare molti ragazzi, soprattutto i più giovani, a sentirsi rappresentati nel loro sport del cuore.