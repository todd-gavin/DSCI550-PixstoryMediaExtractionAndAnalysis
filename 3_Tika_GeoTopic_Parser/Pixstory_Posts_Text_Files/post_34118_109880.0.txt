A El Salvador una partita di calcio si è trasformata in tragedia e a rimetterci la vita è stato l’arbitro José Arnoldo Amaya. Nello scorso weekend si è infatti giocato un match amatoriale allo stadio Toluca, nel quartiere Miramonte di San Salvador. 

Il direttore di gara, con venti anni di esperienza sulle spalle, è stato aggredito da giocatori e ‘tifosi’ presenti sugli spalti dell’impianto della capitale dopo che aveva estratto il secondo giallo ed espulso un calciatore. Da lì è partita la lite, che è culminata nella terribile aggressione risultata fatale per il 63enne. Quest’ultimo ha riportato dei colpi tali da causargli diverse emorragie interne ed è morto all’ospedale Zacamil, dov’era stato subito trasportato. 

Appartenente all’associazione nazionale degli arbitri di calcio El Salvador (AAFES), Amaya dirigeva tornei giovanili e campionati amatoriali. È arrivato anche il commento di Hugo Carrillo, presidente della Federcalcio locale: «Ripudiamo quanto successo al direttore di gara e confidiamo che le autorità possano trovare rapidamente i responsabili della sua morte».