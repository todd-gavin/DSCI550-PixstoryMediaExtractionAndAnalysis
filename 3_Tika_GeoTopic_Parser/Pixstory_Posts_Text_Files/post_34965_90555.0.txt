Dopo la partita con la Turchia si saprà di pià sul futuro del tecnico della Nazionale Roberto Mancini. Oggi in conferenza stampa pre partita (una delle più inutili della storia degli Azzurri) l'allenatore appena eliminato dalla possibilità di partecipare al Mondiale non ha sciolto i dubbi, ma ha fatto capire che potrebbe rimanere sulla sua panchina: "Ho parlato con il presidente Gravina, siamo allineati su tutto e mi fa piacere. Ne riparleremo dopo la partita, ragioneremo con calma su quello che c'è da migliorare per il futuro". 

A chi gli ha chiesto perché dovrebbe rimanere ancora dopo un Mondiale fallito - e un Europeo vinto - Mancini ha risposto che ha l'obiettivo di vincere il campionato del Mondo e quindi gli serve ancora tempo. "Mi piace il mio lavoro, so che posso divertirmi ancora molto e con i ragazzi posso riorganizzare qualcosa di importante. Bisogna ripartire con nuovo ciclo, abbiamo partite importanti da affrontare. Inseriremo sicuramente ragazzi più giovani già a giugno per gli impegni di Nations League, spero abbiano esperienze importanti nei loro club, questo è fondamentale".

Insieme a Mancini era presenta anche Leonardo Bonucci che si è schierato apertamente con l'allenatore: "Quello che ci ha dato in questi tre anni è qualcosa di unico, un'empatia tra allenatore, gruppo e staff che raramente si è respirata a Coverciano. Continuare con lui è la logica conseguenza di tutto questo".