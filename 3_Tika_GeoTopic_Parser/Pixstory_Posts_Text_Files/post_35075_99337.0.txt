Battendo i cugini del Real, l'Atletico Madrid blinda il quarto posto e si porta a 64 punti, lasciando il Betis Siviglia a 6 punti di distanza. Un derby targato Colchoneros che ci hanno creduto di più, hanno tirato di più e alla fine hanno portato a casa un derby dopo 11 sfide senza vittoria. C'è anche da aggiungere che il Real Madrid ha già la testa alla finale di Champions League che dovrà giocare contro il Liverpool, dopo aver già festeggiato la vittoria del campionato una settimana fa.

La vittoria porta la firma di Ferreira Carrasco che ha segnato il calcio di rigore assegnato al 40' dopo il richiamo del Var per un pestone di Vallejo a Cunha. E' bastato decidere la sfida, nonostante l'Atletico abbia tenuto il pallino del gioco e calciato verso la porta di Lunin davvero tante volte.

Se da una parte Simeone ha schierato la formazione migliore, dall'altra Carlo Ancelotti ha dato spazio a chi ha giocato meno. Oltre al portiere Lunin, sono scesi in campo anche gli ottimi ma giovanissimi Camavinga, Jovic e l'eroe della semifinale di Champions League Rodrygo.