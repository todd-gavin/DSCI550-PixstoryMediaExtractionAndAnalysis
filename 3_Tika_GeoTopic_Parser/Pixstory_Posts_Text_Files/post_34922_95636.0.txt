La Fiorentina dovrà rinunciare al suo numero 10 Castrovilli per qualche mese per colpa dell’infortunio subito durante la partita contro il Venezia. Il giocatore ha riportato le lesioni di crociato, collaterale e menisco del ginocchio e dovrà essere operato quanto prima.

“Castrovilli è stato sottoposto nella mattinata di oggi ad accertamenti strumentali a seguito dell’infortunio riportato”, scrive la Fiorentina, “Gli esami diagnostici eseguiti hanno evidenziato la lesione del legamento crociato anteriore, del legamento collaterale mediale e del menisco esterno del ginocchio sinistro. Tali lesioni necessitano di intervento chirurgico ricostruttivo che verrà effettuata nel corso dei prossimi giorni".

Sono tantissimi i messaggi d’affetto che in queste ore stanno arrivando a Castrovilli. “Voglio ringraziare di cuore tutte le persone che da sabato sera mi stanno riempiendo di messaggi e di affetto, che si aggiungono a quelli della mia famiglia e del mio staff”, ha scritto sui social, “tutto questo affetto mi dà una carica incredibile per tornare il prima possibile in campo. Il calcio è la vita: non vedo l’ora di tornare a danzare sul quel prato verde”.