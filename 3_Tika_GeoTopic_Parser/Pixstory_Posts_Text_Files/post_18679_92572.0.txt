"Potevamo perdere, ma anche vincere". Si può racchiudere così il pensiero di Gasperini sull'andata dei quarti di finale di Europa League che la sua Atalanta ha pareggiato in Germania contro il Lipsia. E' stata una gara rocambolesca in cui i bergamaschi sono andati in vantaggio, prima di subire il ritorno degli avversari fermati da un palo e dal rigore parato da Musso. A regalare il pareggio un autogol di Zappacosta. "E' stata una bellissima partita. Questa è l'Europa, questo tipo di partite si vedono solamente in questo tipo di competizioni. Sono soddisfatto della prestazione e di come abbiamo interpretato la gara. Nel primo tempo abbiamo concesso un paio di situazioni dove abbiamo perso palla, ma globalmente abbiamo avuto ottime situazioni. Dobbiamo essere contenti".

Tra una settimana la partita di ritorno a Bergamo. "Se stiamo tutti lì rischiamo di andare ai rigori, ma per caratteristiche siamo destinati a giocare nella metà campo avversaria, siamo capaci di aprire le scatolette difensive. Creiamo molto e concretizziamo meno, se miglioriamo alziamo il livello".