भूरे दा ढाबा : पंजाब दे विरसे दी झलक 
फतेहगढ़-चंडीगढ़ रोड पर स्थित सी.जी.सी. जंझेड़ी के पास पिंड वडाली में है।
वैसे बतां दें यह ढाबा कम सैलिब्रिटी स्पॉट ज्यादा है। पंजाबी सभ्याचार और विरासत की जीती जागती मिसाल। कई पंजाबी फिल्मों, गानों और विज्ञापनों की शूटिंग यहां  पर हो चुकी है। हाल ही में फिल्म लाल सिंह चड्ढा की शूटिंग के लिए यहां से ट्रैक्टर ले जाया गया था। दरअसल यहां पर पंजाब, पंजाबी और पंजाबियत की पूरी झलक आपको मिलेगी। 50 से 80 साल पुराने ट्रैक्टर, बग्घी, पुरानी ट्रेन, प्लेन, कुंआ, पुराना टैलीफोन बूथ, चरखे, पुराने मोटरसाइकिलों और स्कूटरों की रेंज, बड़े-बड़े बाण बाले मंजे और पुरानी कारें। अगर कुछ नए अंदाज में है तो वो है सिर्फ ढाबा, जिसमें आजकल के हिसाब से माकूल सुविधाएं उपलब्ध हैं। मगर यहां सर्विस का तरीका पुराना ही है। टेबल पर पानी की बोतल के साथ लस्सी की बोतल। और लजीज खाने  के क्या कहने। ऐसा स्वाद की बिना तारीफ किए रहा न गया। और सोने पर सुहागे की बात यह है कि ढाबे के मालिक लखविंदर पा जी का स्वाभाव लाजबाव था। मिलकर ऐसा लगा ही नहीं कि पहली बार मिले हैं। यही नहीं हम निकलने लगे तो पंजाबी सिने जगत के वैटर्न एक्टर सरदार सोही जी ब्रेकफास्ट करने यहां पहुंचे। उनसे मुलाकात हुई, जब उन्हें बताया कि हम  चंडीगढ़ से साइकिलिंग कर यहां बसदे पंजाब दी झलक देखने आए हैं तो बोले-फिर एक फोटो तो बनती है।