Arriva dalla pista corta la seconda medaglia dell'Italia ai Giochi Olimpici invernali di Pechino, ed è ancora un argento. La nazionale mista di short track è stata superata al photofinish solo dalla Cina. Arianna Fontana, Martina Valcepina, Pietro Sighel e Andrea Cassinelli, due uomini e due donne del Belpaese, hanno potuto esultare sotto il tetto del Capital Indoor Stadium, e se Pietro Sieghel ha quasi regalato l'oro agli azzurri, rimontando nel finale dopo che il suo team aveva perso terreno sulla Cina per schivare gli atleti ungheresi e canadesi caduti a terra, l'altra grande protagonista di giornata è Arianna Fontana, che dopo essersi qualificata per i quarti di finale dei 500 metri, ha conquistato con la staffetta la sua nona medaglia olimpica, sempre sul podio per la quinta edizione consecutiva dei Giochi.