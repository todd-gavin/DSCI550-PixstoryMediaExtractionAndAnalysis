A distanza di 1023 giorni dall’ultima volta, la storica bandiera del Chievo Verona è tornata in campo nella partita più importante della sua Clivense, il club fondato dalle ceneri della vecchia società veneta. 

La squadra di Sergio Pellissier vince, grazie al successo per 5-0 contro il Pozzo, il campionato di Terza Categoria e conquista la promozione con un turno d’anticipo. 

Fondatore, presidente e attaccante ancora per una sera. Nell’ultimo turno, infatti, Pellissier è sceso di nuovo in campo ed è tornato a fare ciò che ha sempre fatto nei 17 anni trascorsi al Chievo: segnare. 

Contro il Pozzo è arrivata una doppietta: lo storico ‘Numero 31’ ha prima trasformato un rigore al 31’ e poi siglato un’altra rete nel secondo tempo nella serata più importante dell’anno per la Clivense. 

20 vittorie in 23 partite, un cammino glorioso che rappresenta però solamente il primo passo, un punto di partenza per tutta la squadra guidata da Mister Allegretti, compagno di Pellissier al Chievo nella stagione 2004/05, e per i tifosi che hanno riempito lo Stadio Olivieri per festeggiare la promozione.