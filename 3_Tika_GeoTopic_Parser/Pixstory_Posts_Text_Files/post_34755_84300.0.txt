La Fifa per il momento non ha escluso la Russia dai prossimi Mondiali in Qatar ma, per permettere lo svolgimento degli spareggi in programma tra poche settimane, ha imposto tre condizioni: intanto non si chiamerà Russia ma Football Union of Russia (RFU), in secondo luogo potrà giocare le partite casalinghe solamente in territorio neutrale e senza spettatori, e infine non potranno essere utilizzati inno o bandiere russe.

La decisione della Fifa arriva dopo che Polonia, Repubblica Ceca e Svezia avevano comunicato di non voler giocare contro la Russia. Le tre nazionali sono infatti impegnate nello stesso mini girone per gli spareggi mondiali ma non scenderanno in campo.

Manca ancora qualche settimana agli spareggi e la Fifa spera che la situazione attuale possa cambiare. Il massimo organismo del calcio ha avviato dialoghi con le Federcalcio sopracitate per trovare una soluzione. Al momento la Russia, come detto, non è esclusa, ma non sarebbe una decisione ancora definitiva.