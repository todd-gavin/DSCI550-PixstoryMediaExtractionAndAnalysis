Manca meno di un mese all’inizio di NATURALMENTE PIANOFORTE, il festival in programma dal 20 al 24 e il 27 luglio che da sempre fonde musica e natura e che fa vivere un’esperienza totalizzante nella valle del Casentino, in provincia di Arezzo. L’edizione 2022 del festival riprende la sua formula originaria dopo il successo di Naturalmente Pianoforte Restart dello scorso anno e si apre a nuovi mondi, come danza, teatro, comicità’, tutti legati con la musica, che rimane protagonista assoluta della sei giorni. L’apertura di Naturalmente Pianoforte è affidata ad ALBERTO TAFURI, pianista, arrangiatore, tastierista e produttore che il 20 luglio alle 11.00, presso il Chiostro della Chiesa della Foresteria della comunità Monastica di Camaldoli, renderà omaggio al compositore di fama internazionale Ennio Morricone (ingresso gratuito). Alle 21.00 invece, presso il suggestivo Quadrante del Santuario della Verna, il pianista e direttore d’orchestra CARLO GUAITOLI omaggerà Franco Battiato, del quale era uno stretto collaboratore. Insieme a lui ci sarà anche il direttore artistico e giornalista ENZO GENTILE, con il quale si aprirà una conversazione sul grande artista scomparso (ingresso gratuito). Il 21 luglio alle 20.00, presso la sede della Fondazione Baracchi a Bibbiena, ci saranno FLAVIO OREGLIO e ALBERTO PATRUCCO con “Non facciamo mai la stessa cosa. Se poi cambia anche il pubblico, siamo a posto”, un’originale performance che, attraverso monologhi, canzoni, nuove idee e percorsi inesplorati, riscopre lo spirito originario del vero cabaret (ingresso gratuito previa prenotazione obbligatoria a partire dall’11 luglio). Alle 21.30 è atteso il concerto di ALAN CLARK, tastierista e fondatore dei Dire Straits, gruppo con il quale è stato inserito nella Rock and Roll Hall of Fame. Il live al pianoforte, pensato appositamente per la rassegna musicale, ripercorrerà la carriera e la musica della band, regalando al pubblico un momento indimenticabile in una location mozzafiato come il Castello dei Conti Guidi a Poppi (ingresso gratuito). Seguirà, alle 22.30 in Piazza Paolo Uccello a Pratovecchio Stia, lo spettacolo di TORPEDO BLU DUO, composto da Giacomo Lamura (chitarra e voce) e Anais Drago (violino), che racconta un pezzo di storia del nostro Paese, visto attraverso le parole dei cantautori e dell'elegante vestito della musica swing.