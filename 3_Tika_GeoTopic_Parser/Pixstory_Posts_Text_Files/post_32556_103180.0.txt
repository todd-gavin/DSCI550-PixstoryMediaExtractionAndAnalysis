Tre italiani nelle prime tre posizioni della griglia del Gran Premio d'Italia su tre Ducati: è il tripudio del tricolore al Mugello con i tre giovanissimi (due rookie e uno quasi) che hanno saputo interpretare al meglio le condizioni miste della pista toscana, lievemente bagnata dalla pioggia, e mettersi dietro tutti gli altri. La pole è andata a sorpresa a Fabio Di Giannantonio, bravissimo a beffare i due ragazzi del team VR46 di Valentino Rossi (di cui oggi è stato ufficialmente ritirato l'iconico numero 46), Marco Bezzecchi e Luca Marini. Ma sono in realtà cinque le Ducati nei primi cinque posti con Johann Zarco quarto e Francesco Bagnaia quinto. Il primo degli altri è Fabio Quartararo con la Yamaha, abilissimo a cogliere il massimo possibile da un weekend complicato. Tanti i big in difficoltà: 7° Aleix Espargarò, comunque vicino ai primi, 10° Enea Bastianini, anche lui con buone carte da giocarsi domani. 12° Marc Marquez, che è caduto rovinosamente in Q2 e scatterà 11° solo grazie alla penalità presa da Martin (da 11° a 14°). Marquez ha anche annunciato che dopo il Mugello si opererà in America per la quarta volta al braccio infortunato, e dunque salterà parecchie delle prossime gare. Fuori dalla Q2 sono rimasti 17° Mir, 21° Rins, 23° Morbidelli, 24° Vinales e 26° Dovizioso.