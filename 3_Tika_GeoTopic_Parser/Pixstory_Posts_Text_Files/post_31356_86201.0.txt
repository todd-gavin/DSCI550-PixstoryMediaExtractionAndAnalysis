Un tempo tragico. Un tempo sospeso. Ma, anche, un tempo di crisi. Cioè di potenziale cambiamento. Fondato sulla sofferenza di tanti, aperto a prospettive di rafforzamento della solidarietà, dentro le comunità. La città di Milano ai tempi dei lockdown e una collana di storie vere (non vicende estreme, ma parabole di cittadini appartenenti al ceto medio) costituiscono il fondale e il filo conduttore di L’onda lunga, il docufilm realizzato dal giovane regista Simone Pizzi per la cooperativa “In Dialogo - Cultura e comunicazione”, che sarà presentato, su iniziativa di Azione Cattolica e Caritas diocesane, nella serata di martedì 15 marzo al Refettorio Ambrosiano.
Il film, attraverso storie individuali uniche, ma altamente rappresentative di un’esperienza collettiva, indaga temi cruciali fatti emergere dal virus: il bisogno e l’aiuto, la perdita del lavoro e la mobilitazione del volontariato, l’intervento pubblico e quello del privato- sociale, lo stravolgimento dei tempi della famiglia e del lavoro, ritmati sulla prepotente emersione del web, e la loro difficile conciliazione. Soprattutto, insegue e approfondisce parabole di impoverimento inedite, vissute da persone “normali”, e d’altro canto i percorsi di riscatto e risalita consentiti da tante esperienze di solidarietà attivatesi nella città.
La proiezione sarà preceduta da una sobria cena solidale. Per partecipare occorre iscriversi; saranno gradite offerte, che verranno destinate ai progetti Caritas a favore dell’accoglienza dei profughi dall’Ucraina e all’attività del Refettorio.