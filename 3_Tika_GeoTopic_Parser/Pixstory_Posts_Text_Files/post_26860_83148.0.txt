Dolce&Gabbana in prima linea nella conquista del Metaverso. Dopo aver debuttato nel mondo dei Non-Fungible Token con la collezione Genesi, la griffe annuncia il lancio di #DGFamily, un’esclusiva community Nft in collaborazione con il marketplace per la cultura e il lusso digitali Unxd.

Per i membri è previsto un esclusivo ecosistema di vantaggi, sia nel mondo fisico che nel Metaverso, tra cui l’accesso a drop e collaborazioni speciali, nonché la possibilità di partecipare a eventi unici del brand.

«Per Dolce&Gabbana la moda è sempre stata una fusione di mondi molto distanti tra loro e le nuove tecnologie hanno ispirato la visione di Domenico Dolce e Stefano Gabbana fin dall’inizio - spiegano dall’azienda -. La nuova community #DGFamily Nft rappresenta l’equivalente digitale di uno dei capisaldi del dna del brand: l’idea di famiglia, una comunità di persone che si ritrovano unite da passioni e valori condivisi».