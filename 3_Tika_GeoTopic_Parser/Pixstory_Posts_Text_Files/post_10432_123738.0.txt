Tutto pronto per immergersi nelle raffinate atmosfere della rassegna “Sotto le stelle del jazz”, che in questa edizione propone un programma ancora più ricco e completo, coinvolgendo molti luoghi della città.
 
La rassegna, organizzata dall’associazione Gratis con il contributo del Comune di Senigallia, prevede infatti per le sere di giovedì 11, venerdì 12 e sabato 13, oltre ai 3 grandi concerti previsti ogni sera alle 21.30 in Piazza Garibaldi, molti altri appuntamenti: concerti in cartellone ogni giorno anche alle 19.30 in Piazza Roma e alle 22.45 al Foro Annonario.
 
Novità di questa edizione anche il “Dopo Festival”, con concerti a partire dalle 24 organizzati a cura di alcuni locali della città, che ospiteranno gli appassionati del genere con Jam Session fino a tarda sera.
 
Si comincia giovedì 11 agosto, dove protagonista del concerto principale nel palco centrale di Piazza Garibaldi sarà alle 21.30 la Colours Jazz Orchestra, nata nel 2002 da un’idea di Massimo Morganti, trombonista, compositore e direttore, che è riuscito a coinvolgere nel progetto i migliori musicisti marchigiani.
 
Nel corso dei suoi 20 anni di attività l’orchestra ha ospitato alcuni tra i più grandi musicisti del panorama nazionale e internazionale come Maria Schneider, Bob Brookmeyer, Kenny Wheeler, John Taylor, Bob Mintzer, Leszek Kulakowski, Mats Holmquist, Ayn Inserto, Ryan Truesdell, Scott Robinson, Marco Tamburini, Fabrizio Bosso, Karima, Fabio Concato, Walter Ricci, Francesco Cafiso, Gianluca Petrella, Toninho Horta, Ronnie Cuber, Javier Girotto, Baptiste Herbin, Martin Wind, Joe La Barbera, Bill Cunliffe, Chico Pineiro e molti altri.