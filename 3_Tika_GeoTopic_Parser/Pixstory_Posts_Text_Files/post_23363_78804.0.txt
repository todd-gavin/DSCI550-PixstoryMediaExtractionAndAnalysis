È morta Monica Vitti, talento smisurato del cinema italiano. Aveva compiuto 90 anni a novembre, da anni si era ritirata dalla vita pubblica per la malattia che l'aveva colpita. Ha lavorato con i più grandi: musa di Michelangelo Antonioni, compagna di avventure di Alberto Sordi ma anche autrice, scrittrice e regista. La notizia è stata data dal marito Roberto Russo.

Simbolo del cinema Anni ‘60, icona dei film sull’incomunicabilità e l’alienazione, Maria Luisa Ceciarelli era nata a Roma, il 3 novembre 1931, in una famiglia borghese che poi si era trasferita a Messina. Spirito ribelle, bionda e dallo sguardo miope, ha incarnato il simbolo di una bellezza luminosa e autoironia. Nel 1995 a Venezia le fu consegnata la Coppa Volpi alla carriera.