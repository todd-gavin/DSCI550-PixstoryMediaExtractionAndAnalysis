Bruscò passo indietro del Governo talebano in Afghanistan: a una settimana dalla decisione di riaprire le scuole per le studentesse, il ministero dell’Istruzione si rimangia tutto. E, con la scusa di dover studiare le uniformi per le ragazze, rimanda a casa le studentesse che da sette mesi ormai hanno perso il diritto di andare a scuola. 

“Informiamo tutte le scuole superiori femminili e le scuole secondarie con allieve femmine che esse rimarranno chiuse fino a prossimo ordine”, recita l’avviso diramato dall’esecutivo talebano.
Una troupe dell’Afp stava filmando il rientro a scuola delle ragazze dopo mesi alla scuola superiore Zarghona di Kabul, quando l’insegnante è entrata in aula e ha ordinato a tutte le allieve di tornare a casa. La marcia indietro ha scatenato l’ira delle studentesse e dei loro genitori, con scene di delusione e pianto da parte delle allieve.

La comunità internazionale ha fatto del diritto paritetico all'educazione per tutti uno dei punti dirimenti della trattativa con il regime dei Talebani sugli aiuti e il riconoscimento politico.