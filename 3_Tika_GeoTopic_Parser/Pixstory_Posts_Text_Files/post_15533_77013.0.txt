La pandemia da Covid-19 ha accelerato alcuni comportamenti dei consumatori, consolidandoli in abitudini. In alcuni Paesi, a fronte di un calo complessivo della fiducia, si è registrato un grande spostamento verso l'e-commerce, il digitale e le attività in casa. A dirlo è una delle ultime Executive Perspective di BCG, la serie di analisi periodica lanciata nell'aprile 2020 e condotta in vari Paesi a livello globale per tastare il polso dei consumatori e aiutare i leader globali a capire come la pandemia sta cambiando il mondo. L’analisi “How COVID-19 Changed the Consumer” rivela come l’impatto sull’acquisto di beni e servizi si è verificato soprattutto negli Stati Uniti.
 
Come spiega Alessio Agostinelli, Managing Director e Partner di BCG, “Mentre diverse categorie di prodotti sono state colpite più duramente dalla pandemia, alcune stanno emergendo come vincitrici a lungo termine, guidate da nuovi comportamenti e propensioni d’acquisto che potrebbero rimanere anche quando le restrizioni saranno eliminate. Questi cambiamenti stanno creando un nuovo ambiente in cui le imprese devono imparare a giocare. Per le aziende, adesso è il momento di puntare all’analisi delle nuove esigenze dei consumatori per allineare opportunità di differenziazione e innovazione di prodotti, servizi e canali di offerta.”LA PANDEMIA HA SVILUPPATO UNA COSCIENZA GREEN NEI CONSUMATORI - Il 23% ha affermato di comprare più prodotti ecosostenibili rispetto a prima del coronavirus. Il 56% ha detto di aver avuto modo di riflettere sui danni che l’uomo infligge all’ambiente durante i vari lockdown, mentre ben il 60% pensa che la lotta contro il cambiamento climatico dovrebbe diventare una priorità. Il 21% ha iniziato a usare bottiglie per l’acqua riutilizzabili, mentre il 23% ha smesso di fare la spesa con sacchetti usa e getta. Nell’anno più duro della crisi pandemica, settori come i prodotti per la casa, alcune categorie alimentari e le polizze sulla salute hanno visto lievitare i loro bilanci. Alcuni comparti invece sono destinati a consolidare il loro trend di crescita. In testa c’è tutta l’industria legata agli animali domestici, intesa come alimentazione e servizi, conseguenza del boom di adozioni di cani e gatti durante i lockdown.