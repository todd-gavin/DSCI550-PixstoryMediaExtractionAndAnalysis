Il Delfino Curi Pescara ha voluto premiare l'esterno della Prima Squadra Matteo Di Stefano, classe 2002, per un gesto che ha salvato la vita di un compagno di club. Durante un allenamento nei giorni di Pasqua, un ragazzo dell'Under17 - Luca Piacentini - è caduto rovinosamente a terra battendo la testa e perdendo i sensi. Di Stefano, che si trovava non distante, non ha esitato un istante e si è precipitato verso il ragazzo a terra, gli ha tirato fuori la lingua evitando che potesse soffocarsi. E' rimasto lì fino a quando non sono arrivati i soccorsi.

Per quanto fatto, la società gli ha dedicato una targa in cui si legge: "A Matteo Di Stefano per il gol più bello della sua carriera, realizzato con coraggio e prontezza d’animo nel giorno 14 aprile 2022. Con riconoscenza e gratitudine".

Presente anche Piacentini, il ragazzo salvato: "Senza di lui, oggi non sarei qui. In ambulanza ho aperto gli occhi e ho capito subito che era successo qualcosa di grave. In ospedale mi hanno raccontato tutto e, appena uscito, sono andato al campo a ringraziarlo. Mi ha salvato la vita. Non dimenticherò mai quegli attimi".

"Fortunatamente ero lì e ho avuto la lucidità e la freddezza di reagire subito", ha detto Di Stefano parlando dell'accaduto, "durante un’esercitazione banale c’è stato uno scontro e Luca ha battuto la testa a terra. Per me è stata la prima volta in una situazione del genere, un gesto istintivo".