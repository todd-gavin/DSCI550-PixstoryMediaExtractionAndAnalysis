Pare che il Psg abbia scelto chi sarà il portiere titolare dal prossimo anno tra Donnarumma e Navas, due giocatori che quest'anno si sono alternati tra campionato e Champions League senza che ciò desse i frutti sperati, anzi. Entrambi hanno chiesto che venisse fatta chiarezza, che venisse scelto uno dei due senza l'alternanza. E a Parigi hanno scelto Donnarumma che, nonostante le incertezze di quest'anno, compresa quella contro il Real Madrid che ha aiutato le Merengues a qualificarsi, ha una carta d'identità nettamente diversa dal collega di reparto. Classe 1999 l'ex Milan, classe 1986 Navas.

Sarà dunque Donnarumma a difendere la porta di un Psg che è un cantiere pensando al prossimo anno. A partire da chi siederà in panchina, fino all'attacco che non sa ancora se avrà o meno Mbappe.

Che fine farà invece Keylor Navas? Restare a Parigi senza giocare sarebbe un'opzione solo per tenere in vita un ingaggio da 10 milioni di euro a stagione. A 35 anni, nonstante la grande esperienza e le prestazioni ancora ad alti livelli, nessuno pagherebbe una cifra tale. Se abbassasse le pretese, pare che tra Spagna e Inghilterra non gli manchino gli estimatori.