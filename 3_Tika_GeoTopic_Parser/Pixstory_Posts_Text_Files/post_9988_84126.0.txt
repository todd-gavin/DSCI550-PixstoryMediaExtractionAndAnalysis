اگر قرار باشد به تو ایمان داشته باشم
باید قبول کنم
تو با آن‌ها بودی
و از تو می‌پرسم
چگونه هزاران نفرین را نشنیدی
چگونه هزاران داغ بر عاشقان گذاشته
و چگونه قلب مادران را سوزاندی

اگر قرار باشد
به تو ایمان داشته باشم
باید بپذیرم
که تو همه قربانیان را کشته‌ای
تو در روز ۱۳ ماه می ۲۰۲۰
فرمان قتل ده‌ها کودک تازه به دنیا آمده
در زایشگاه دشت‌برچی را صادر کردی
تو کمک کردی به طالبان
تا وطنم را بگیرند
و دختران نوجوان کابل
شبانه با صدای شلیک گلوله‌های هوایی
آرزوی مرگ از تو داشته باشند
تا به عقد مرد طالبی در نیایند

اگر قرار است تو باشی
باید از تو بپرسیم
چگونه این همه آوار بر سرمان آوردی
چرا آدمیان دو جنسیتی را آفریدی
تا در تفکر بندگانت
نه حلال باشند و نه حرام

البته
کار به اینجاها که می‌کشد
مثل نویسنده‌گان و هنرمندان
می‌گویی به سیاست کاری نداری
و شغلت قصابی آرزوها
و ساختن تضادهاست
کار به اینجاها که می‌کشد
می‌گویند که می‌گویی
تقصیر خود انسان‌هاست
البته تو می‌توانستی
ملاعمر را در رحم مادرش سقط کنی
می‌توانستی انس حقانی را گرازی بیافری
در کوهستان آند
می‌توانستی ملا اختر منصور را
سگ‌ماهی بسازی در اقیانوس آرام
و از تو قصه‌های فراوانی آمده
که سگی را هزار سال خوابانده‌ای
انسانی را در شکم نهنگ زنده نگه داشته‌ای
و شتری را در دل کوه پنهان کرده‌ای
آن‌ها که سال‌ها در کوه‌های تورا بورا پنهان بودند
آن‌ها که سال‌ها در قصرهای دالر و زر خوابیدند
معجزه‌ات را دیدند و قبول کردند
اما پدری که فرزندش را
در حمله طالبان
در تنور پنهان کرد
و جسدش
چون نان برشته‌ای سوخت
اما مادری که حتا استخوان فرزندش را
طالبان در نان شب دریدند
در انتظار معجزه تو بودند

باید قبول کنم
تو در کنار همه لطف‌هایی که می‌گویند داشتی
اصلن قبول
تو لطف‌های فراوانی داشتی
اما با آن‌ها بودی