I Washington Wizards hanno rinnovato il contratto di Bradley Beal, con un quinquennale da 251 milioni di dollari. Un investimento importante sulla guardia tiratrice che nell'ultima stagione ha realizzato 23 punti a partita, dopo due annate  chiuse oltre quota 30 di media. Il contratto firmato da Beal è ancora più notevole se consideriamo che prevede la "no-trade clause", una clausola che gli permette di rifiutare qualsiasi destinazione in caso di cessione. Questa opzione è permessa solo a giocatori con almeno 8 anni nella NBA alle spalle, di cui almeno 4 con la squadra con cui viene stipulato l'accordo. In passato questo tipo di contratto è stato ottenuto solo da nove giocatori, tutti di grande rilievo (tra i quali LeBron James, Kobe Bryant, Dirk Nowitzky e Kevin Garnett) e Beal è attualmente l'unico a poter contare su questa particolare condizione. Il classe '92 gioca con i Wizards fin dalla sua stagione di debutto nella Nba, la 2012/13, ed è diventato il secondo marcatore della franchigia.