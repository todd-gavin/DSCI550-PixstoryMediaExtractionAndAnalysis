Sono 270 i parlamentari di tutti gli schieramenti politici che hanno aderito all'appello alla preghiera e a un digiuno per la pace lanciato da Papa Francesco.
Deputati e senatori si sono dati appuntamento mercoledì 2 marzo alle ore 13,30 nel chiostro della chiesa di San Gregorio Nazianzeno, nel complesso della Camera dei deputati di Vicolo Valdina. 
“L'appello del Papa - scrivono nel comunicato - è rivolto a tutti, credenti e non credenti. Per chi ha fede è un gesto di preghiera che affida al Padre di tutti la speranza di una soluzione di questa guerra. Per i laici è un atto di mobilitazione delle coscienze e dell'opinione pubblica perché le ragioni della pace prevalgano su ogni volontà di potenza". Tra le numerose adesioni quella della senatrice a vita Liliana Segre.