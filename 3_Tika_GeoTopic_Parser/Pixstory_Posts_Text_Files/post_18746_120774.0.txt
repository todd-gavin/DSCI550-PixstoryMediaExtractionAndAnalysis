Nonostante i 41 anni compiuti Fernando Alonso non ha intenzione di smettere di correre. Anzi, vorrebbe tornare a vincere, a essere più competitivo. E per farlo ha annunciato che il prossimo anno sarà un pilota della Aston Martin, scuderia con cui ha firmato un contratto pluriennale.

Ci sarà quindi l'addio alla Alpine che non è riuscito a dargli una vettura competitiva dopo averlo riportato in F1 dopo tre anni di assenza. "Personalmente, ho ancora fame e ambizione per combattere in prima linea, voglio far parte di un'organizzazione che vuole imparare, migliorare e trionfare", ha detto Alonso, "La passione il desiderio di performare che ho visto in Aston Martin mi hanno convinto a proseguire il mio impegno nella F1. Voglio vincere ancora, e credo di aver scelto l'opportunità migliore per farlo".

Alonso prenderà di fatto il posto di Vettel che, invece, dirà addio alle corse per dedicarsi alla famiglia e a chissà cos'altro. La scuderia britannica non ha vissuto la sua migliore stagione nonostante i grandi investimenti per lo sviluppo di una nuova macchina qualitativa. Con Alonso si cercherà di fare il salto di qualità: "La scuderia Aston Martin sta profondendo grande impegno ed energia per cercare di vincere ed è uno dei team più eccitanti nella F1 odierna. Ho visto come abbia attratto grandi professionisti con pedigree vincenti, e a Silverstone c'è grande voglia di raccogliere risorse. In questo momento, nessun'altra scuderia sta mostrando la stessa vision e lo stesso desiderio di vincere".