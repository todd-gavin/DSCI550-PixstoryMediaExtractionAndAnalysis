Nel Salone dei Cinquecento a Palazzo Vecchio, è stato presentato il progetto vincitore del concorso indetto per il restyling dell’Artemio Franchi. A trionfare è stato l’impianto ideato da Arup Italia e che verrà realizzato dall’architetto Hirsh David. I lavori per il progetto inizieranno nel 2023, con un cantiere di circa 30 mesi che in previsione dovrebbe consegnare alla città e alla Viola il nuovo stadio per il 2026, come confermato dallo stesso sindaco Dario Nardella. Superare quel termine equivarrebbe a perdere i finanziamenti concessi dallo Stato col Piano Nazionale di Ripresa e Resilienza, una misura attuata durante la pandemia.

A presentare, in un primo momento, il ‘nuovo’ Artemio Franchi, classificatosi al primo posto tra i 31 progetti partecipanti, è stato il progettista di Arup, Filippo Minora: «Lo stadio non è più solo una questione di intrattenimento sportivo, ma anche culturale e di tempo libero. Firenze ha uno skyline che è tutelato, va rispettato e integrato. Il progetto è elegante e lineare: a tal proposito, abbiamo deciso di creare una copertura leggera, sottile come una lama, che si apre lasciando spazio alla Torre di Maratona e alla copertura originale della Tribuna». 

Un intervento, dunque, di integrazione con parte della struttura già presente. Le vecchie curve, ad esempio, saranno utilizzate come sale congressuali. Verranno aggiunti due grandi fogli, uno di copertura dello stadio, e uno che si poserà sopra agli edifici attigui al campo. Il primo sarà una copertura fotovoltaica, capace di immagazzinare energia e acqua per irrigare il campo, l’altro un’estensione del parco già presente. 

Il progetto prevede, inoltre, interventi anche del contesto urbano vicino. Un passo verso il futuro, uno stadio più tecnologico e che mira ad arricchire il club anche in ottica commerciale. Un nuovo fiore all’occhiello per tutto il calcio italiano. E a Firenze già non vedono l’ora.