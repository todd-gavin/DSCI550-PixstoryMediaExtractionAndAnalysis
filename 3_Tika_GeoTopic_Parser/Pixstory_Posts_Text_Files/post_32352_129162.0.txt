"Gimbo" Tamberi non tradisce mai, negli appuntamenti che contano l'istrionico azzurro tira fuori quello che solo i campioni hanno e conquista l'ennesima medaglia della sua scintillante carriera. Il campione olimpico mette insieme una gara quasi perfetta su una pedana difficile, appesantita dalla pioggia, ma è perfetto fino a 2.27, poi un solo errore a 2.30 ma gli altri fanno peggio e l'oro arriva quando l'ucraino Protsenko decide di tenersi l'ultimo tentativo per i 2.32, sbagliandolo. Bronzo per lui, argento per il tedesco Potye, eliminato alla quota d'apertura Marco Fasinotti. Discreti risultati per gli altri italiani impegnati nella serata: Filippo Tortu e Dalia Kaddari si guadagnano un posto nella finale dei 200 metri maschili e femminili. Pietro Arese, 22 anni, ha sfiorato la medaglia nei 1.500 metri del norvegese Ingebritsen con un finale in rimonta che solo per poco non gli ha regalato il bronzo andato allo spagnolo Garcia. Quinta Larissa Iapichino con 6.62m nella finale che ha vista la serba Vuleta (ex Spajnovic) superare l'idolo di casa Mihambo 7.06 a 7.03. Settimo posto nei 5.000 per Nadia Battocletti (oro alla tedesca Klosterhalfen) e decima Sveva Gerevini nell'Eptathlon (oro alla belga Thiam). Nella mattinata erano arrivate le qualificazioni di Desalou e Pettorossi alle semifinali del 200, poi entrambi eliminati al pomeriggio, e della Siragusa al femminile (eliminazione per la Fontana). Nei 400 ostacoli approda in finale Ayomide Folorunso con il secondo tempo di ripescaggio (fuori al maschile sia Bencosme che Lambrughi), così come Elena Bellò negli 800, elimnata la Coiro per appena 4 centesimi. Fuori anche Tecuceanu, mentre avanza Simone Barontini, secondo nella sua batteria. Niente da fare, infine, per le siepiste Merlo e Dalla Montà.