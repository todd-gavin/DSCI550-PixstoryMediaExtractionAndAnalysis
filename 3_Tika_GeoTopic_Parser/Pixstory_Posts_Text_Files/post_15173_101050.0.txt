Gli ingredienti per una telenovela ci sono tutti: calciatori, wags, gossip e tabloid. Tutta l’Inghilterra segue con curiosità il processo per diffamazione che si è aperto il 9 maggio scorso a Londra  intentato da Rebekah Vardy, moglie del calciatore del Leicester City Jamie Vardy, contro Coleen Rooney, sposata dal 2008 con l’ex attaccante del Manchester United Wayne Rooney. I fatti riguardano una vicenda cominciata nell’ottobre del 2019, quando Rooney accusò Rebekah Vardy di aver fornito informazioni private sul suo conto al tabloid The Sun, accuse da lei sempre negate e anzi ritenute diffamatorie. In base alla legge che regolamenta le cause per diffamazione nel Regno Unito, adesso Rooney dovrà provare che Vardy sia stata effettivamente responsabile di aver violato la sua privacy e di aver fatto arrivare le informazioni sul proprio conto al Sun.