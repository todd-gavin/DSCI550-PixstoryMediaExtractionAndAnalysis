बुंदेलखंड की चित्रकूट जिले के पड़री ग्राम की 35 वर्षीय मीना कुशवाहा अपने चार बच्चों को लेकर कर्वी ब्लॉक में  किराए  का मकान लेकर कर रहती हैं. मीना और उनके पति दोनों ही मौसमी सब्जियां या फल का ठेला लगाते हैं. मीना के ससुराल में 6 बीघा खेती है पर खेती का काम खत्म होने के बाद गांव में कोई काम नहीं है. 

मीना बताती है कि "मेरे बच्चो को अच्छी शिक्षा नहीं मिल पा रही है और गांव में हमे कोई काम भी नहीं मिलता है. इस कारण से हम किराए का मकान लेकर कर्वी में रहते हैं और मौसम के हिसाब से ठेला लगाते हैं जिससे हमारे बच्चों को अच्छी शिक्षा मिले और उनका भरण पोषण भी अच्छी तरह हो."

मीना सुबह 4बजे उठकर पहले घर में झाडू,बर्तन,सब के लिए  खाना बनाना आदि कामो को निपटाती है और फिर पति के साथ सुबह 5 बजे मण्डी के लिए निकल जाती है. मण्डी से मौसमी फल या सब्जी को थोक में खरीदती है और फिर दोनों पति-पत्नी अलग-अलग ठेला लेकर कर्वी के गली गली मोहल्ले मोहल्ले में जाकर बेचते हैं या फिर सड़क के किनारे  7बजे शाम तक ठेला लगाती है.