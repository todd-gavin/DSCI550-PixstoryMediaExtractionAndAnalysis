Continua inarrestabile il successo del tour teatrale di Eleganzissima, il recital in divenire, scritto e interpretato da Drusilla Foer. Partito a fine novembre con spettacoli sold out ovunque con largo anticipo, dopo la breve sosta per il Festival di Sanremo, il tour prosegue fino a inizio aprile con tappe in tutta Italia per un totale di circa 50 repliche. Prima del tour estivo che partirà in luglio e la porterà nelle arene più prestigiose del nostro Paese, Drusilla non si lascia mancare nulla e sarà in scena anche in maggio per 3 eventi unici e speciali, tre concerti spettacolo, intitolati “ELEGANZISSIMA Friends and Orchestra”, già sold out fra i quali quello del  TAM Teatro Arcimboldi Milano l’11 maggio 2022. Eleganzissima Friends& Orchestra è soprattutto uno spettacolo di grande musica dal vivo, nel quale Drusilla Foer ripropone alcuni estratti da Eleganzissima, insieme a nuove canzoni, accompagnata sul palco da una Big Band Orchestra e con le incursioni a sorpresa di amici artisti e personaggi affini al suo mondo. Per chi ama la vita straordinaria di Madame Foer e il suo stare in scena, un’occasione imperdibile, che permetterà di conoscere nuove nuance di Drusilla. Un successo clamoroso e consolidato e ormai un format di culto, Eleganzissima riprende poi in estate in una versione rivisitata, arricchita di nuovi racconti e di nuove canzoni, fra le quali alcune inedite, che Drusilla interpreta dal vivo, accompagnata dai suoi musicisti, Loris Di Leo al pianoforte e Nico Gori al sax e clarinetto.