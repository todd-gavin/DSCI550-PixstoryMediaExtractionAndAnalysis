L'infortunio al menisco rimediato da Paul Pogba è come un fulmine a ciel sereno per la Juventus. I bianconeri perdono subito il figliol prodigo che, con l'inizio del campionato già alle porte, perderà tutta la parte iniziale della stagione. I tempi di recupero sono stimati in due mesi e quindi il francese dovrebbe tornare a disposizione a fine settembre, quando è in programma una sosta di campionato. Pogba salterebbe dunque 7 turni di campionato, saltando tra l'altro lo scontro con la Roma di Dybala e la trasferta di Firenze, e due match di Champions League. Il centrocampista potrebbe tornare in campo dunque il 4-5 ottobre, quando è in programma la terza giornata dei gironi della coppa europea, mentre in campionato dovrebbe esordire nel match contro il Bologna.