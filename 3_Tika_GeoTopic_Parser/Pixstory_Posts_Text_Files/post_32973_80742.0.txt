Il pattinaggio di velocità si conferma buona fucina di medaglie per l’Italia ai Giochi di Pechino. Dopo l’argento di Francesca Lollobrigida nei 3000 è arrivato il bronzo, inaspettato, di Davide Ghiotto nei massacranti 10.000 metri. Il vicentino si è comportato alla grande, chiudendo la fatica in 12’45”98 e realizzando il nuovo record italiano. Davanti, irraggiungibile, lo svedese Nils Van der Poel, primo con il nuovo record del mondo di 12’30”74, e l'olandese Patrick Roest, ancora d'argento dopo i 5.000 metri. Da qui alla fine dei giochi altre possibili medaglie per l'Italia in questa disciplina potrebbero arrivare dalla staffetta maschile e dalle due gare Mass-Start, soprattutto quella femminile dove scenderà nuovamente in pista Francesca Lollobrigida.