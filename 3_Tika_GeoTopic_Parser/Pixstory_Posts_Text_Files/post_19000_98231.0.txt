Dopo aver vinto il campionato anche in Spagna, diventando così l’unico allenatore ad aver trionfato nei cinque top campionati europei, Carlo Ancelotti ha parlato di possibile ritiro. Quando? Quando il Real Madrid deciderà di separare le proprie strade e potrebbe essere anche tra parecchi anni. Lo ha detto in un’intervista esclusiva per Prime Video ad Alessandro Alciato e che uscirà mercoledì prima dell’attesissima semifinale di Champions League tra il suo Real e il Manchester City.

"Futuro? Dopo il Real Madrid probabilmente smetto. Se il club mi tiene qui per dieci anni, allenerò per dieci anni”, le parole di Ancelotti che per una vita ha sacrificato la sua sfera privata ma ora vorrebbe riappropriarsene, “mi piacerebbe stare con i miei nipoti, andare in vacanza con mia moglie, ci sono tante cose da fare che ho tralasciato e che mi piacerebbe fare. Non sono mai stato in Australia. Non sono mai stato a Rio de Janeiro. Andare a trovare mia sorella più spesso. Purtroppo non è che si può fare tutto, quindi il giorno in cui smetterò avrò tutte queste cose da fare”.

Nel suo futuro ci potrebbe essere ancora una squadra in realtà. La Nazionale. Su questo tema tentenna, più che altro perché pensarci ora gli viene difficile, ma non lo esclude: “Adesso è prematuro, non sicuramente per questo Mondiale. Il Mondiale 2026, perché no? Potrebbe essere. Il Canada? Mi piacerebbe, certo. Il Canada ha fatto benissimo”.