Il Centro funzionale monitoraggio rischi della Regione Lombardia ha emesso un'allerta meteo sul nodo idraulico di Milano a partire dal tardo pomeriggio oggi, mercoledì 17 agosto, e fino a nuovo aggiornamento. 
In particolare su Milano è diramata allerta arancione (rischio moderato) per temporali forti, gialla (rischio ordinario) per rischio idrogeologico, e dalla mezzanotte per rischio idraulico.

Per la serata di oggi sono probabili temporali anche forti con un progressivo acuirsi del fenomeno nel corso della notte di oggi e della giornata di domani, giovedì 18 agosto. 

A scopo cautelativo, anche in considerazione della lunga siccità degli ultimi tempi, i parchi recintati domani resteranno chiusi e si chiede ai cittadini fin da ora di porre attenzione e preferibilmente non sostare in auto o a piedi sotto gli alberi (in strada, nei parchi, nei cimiteri eccetera), in prossimità delle impalcature dei cantieri, di dehors e tende e in generale di tutti i manufatti che possono essere spostati dal vento. Si chiede inoltre di mettere in sicurezza oggetti e vasi su davanzali, balconi e spazzi all'aperto.

Il Centro operativo comunale (COC) della Protezione civile è attivo fino a chiusura dell’allerta per monitorare e coordinare gli eventuali interventi. È altresì attivo il piano per il monitoraggio di sottopassi e aree interessate da possibili esondazioni dei fiumi Seveso e Lambro. Si invitano i cittadini a seguire le indicazioni.