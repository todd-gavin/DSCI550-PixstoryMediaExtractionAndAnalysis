È iniziato nel modo peggiore il ritorno di Pogba alla Juventus. Il dolore al ginocchio avvertito durante uno degli ultimi allenamenti dei bianconeri in realtà non è una cosa da niente: gli esami radiologici hanno evidenziato una lesione del menisco laterale del ginocchio destro. Servirà una consulenza specialistica per capire se sarà necessario un intervento chirurgico.

Una mancanza importantissima per la Juve che, se non ci sarà bisogno di mandare Pogba sotto i ferri, potrà riaverlo in campo tra qualche settimana, non però prima dell'inizio del campionato in programma il 15 agosto. Se invece ci fosse bisogno di un'operazione i tempi si dilaterebbero e Pogba non rientrerebbe prima di fine settembre, inizio ottobre, saltando 8-9 partite tra campionato e Champions League. Oltre a due partite della prima competizione europea, il centrocampista francese risulterebbe assente nel big match contro la Roma il 27 agosto.