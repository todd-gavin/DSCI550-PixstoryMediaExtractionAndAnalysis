E' morto in ospedale a Torino per complicazioni cardiocircolatorie Claudio Garella, portiere del Verona dei miracoli che vinse lo scudetto nel 1985. 67 anni, “Garellik” fece il bis due anni dopo, vincendo il tricolore con il Napoli guidato da Diego Armando Maradona. Portiere dallo stile particolare ma efficace, aveva mosso i primi passi nel Torino, squadra della sua città, indossando poi anche le maglie di Lazio, Sampdoria, Udinese e Avellino. Negli ultimi anni aveva lamentato di essere stato dimenticato dal mondo del calcio, il quale non gli aveva mai concesso un'occasione nei panni dell'allenatore. Garella negli ultimi giorni si trovava in vacanza in Liguria, era stato ricoverato dopo essersi sentito male e aveva subìto un intervento chirurgico al cuore.