All'interno di una lunga intervista rilasciata a L'Equipe, il direttore sportivo del Paris Saint Germain ha voluto replicare ai commenti di Zlatan Ibrahimovic sulla presunta indisciplina del club francese, contenuti nella sua ultima autobiografia "Adrenalina".
Leonardo ha dichiarato: "Dov'è l'indisciplina? Non vale nemmeno la pena di rispondere. Ci sarà una ragione se ogni volta che un giocatore lascia il Psg poi non può smettere di parlare di noi. Tutto il mondo vuole venire qui".
La risposta piccata di Leonardo è poi proseguita con un retroscena: "Zlatan ha chiesto varie volte di tornare al Psg. Sto ancora aspettando un'intervista in cui ringrazi pubblicamente questo club per ciò che ha fatto per la sua carriera. Il Psg esisterà prima e dopo lui. Ora ditemi, dov'è l'indisciplina?".
Ibrahimovic fu portato al PSG proprio da Leonardo nel 2012 e rimase nel club francese fino al 2016.