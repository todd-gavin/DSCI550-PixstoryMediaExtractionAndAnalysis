Il momento magico di Sergio Perez prosegue con la firma del rinnovo contrattuale con la Red Bull, arrivata appena due giorni dopo il successo sulle strade del GP Monaco. Il messicano, che al secondo anno con la scuderia austriaca sta mettendo in mostra prestazioni vicinissime a quelle di Max Verstappen, continuerà con la Red Bull fino al termine della stagione 2024: "Quest’anno c’è stato ancora un passo in avanti e il distacco da Max si è significativamente ridotto, come dimostrato dalla sua pole position a Jeddah e dalla splendida vittoria di Monte Carlo. Per noi non c’è stato neppure da pensarci e per questo continueremo a contare sulla sua velocità, sul suo passo gara e sulla sua esperienza" ha commentato il team principal Chris Horner a corredo della notizia. Perez in carriera ha vinto 3 gran premi, di cui 2 con la Red Bull, top team che ha deciso di investire su di lui dopo tante stagioni passate al volante della Force India/Racing Point, team di centroclassifica con cui è salito diverse volte sul podio fino alla clamorosa vittoria nel GP Sakhir 2020, ottenuta in una gara che lo aveva visto transitare all'ultimo posto al termine del primo giro.