Premetto che sembra difficile, ma non è così. Nella preparazione occorre solo un po' più di tempo rispetto al pezzo d'arrosto che trovate già pronto e legato. Fatevi tagliare dal macellaio una fetta di carne di manzo ben battuta, questa sarà quella che arrotoleremo. Tritate finemente le erbe aromatiche, saranno quelle che successivamente andranno inserite all'interno della fettina. Anche se non serviranno subito sbucciate le carote tagliandole a rotelle, sbucciate la cipolla tagliandola a metà, lavate le coste di sedano e tagliatele a pezzi.

Finito il lavoro iniziale stendete la fetta di manzo sul piano di lavoro, salatela leggermente e cospargetela con il trito di erbe, posandoci sopra le fette di prosciutto cotto. Ora potete arrotolare bene la carne, dandogli la forma tipica. Per dare un gusto più intenso alla rolata, prendete le fette di lardo e avvolgetele tutte intorno alla rolata stessa, provando a ricoprirla tutta. Ora un passaggio un po' più complicato, ma dopo che lo avrete fatto una volta sarà semplicissimo. Passate il filo bianco (o lo spago da cucina) attorno alla carne legandola bene e inserite in mezzo al filo un rametto di rosmarino.

Terza fase: la cottura. Prendete una pentola capiente e metteteci dell'olio sul fondo adagiandoci all'interno il manzo. La carne deve ben rosolare da ogni lato. Quando è pronta mettete il vino nella pentola e fatelo evaporare a fuoco vivo. Nel mentre salate ancora leggermente e inserite le verdure che avete sbucciato e tagliato prima e un bel bicchiere d'acqua, o se preferite un bicchiere di brodo. Abbassate il fuoco e coprite con un coperchio, controllando di tanto in tanto e aggiungendo altra acqua o brodo all'occorrenza.

La rolata deve cuocere sempre a fuoco basso per circa un ora e mezza. A cottura ultimata lasciate intiepidire e successivamente slegate l'arrosto e tagliatelo a fette non troppo sottili. A questo punto potete servirlo con il suo sugo e con le sue verdure.

Consiglio: per capire se il vino è evaporato, basta sentire l'odore proveniente dalla pentola. Se all'interno c'è ancora del vino lo sentirete subito.