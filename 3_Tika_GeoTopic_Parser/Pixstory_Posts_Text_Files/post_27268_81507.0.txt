“Ritorno in Afghanistan – Sei mesi dopo la presa di Kabul”, inaugura domani alle 14.30 in diretta streaming la rassegna di documentari “Con i miei occhi. Storie afgane”, promossa da Doc/it – Associazione Documentaristi Italiani ed EMERGENCY.  
Una serie di appuntamenti in presenza e online che prevedono proiezioni sull’Afghanistan insieme a testimoni che ogni giorno raccontano ciò che avviene in questo Paese da oltre vent’anni in guerra. Un modo per accendere i riflettori sulla cultura afgana, ma anche sulla produzione artistica e cinematografica del Paese, e per raccontare l'Afghanistan con gli occhi di chi negli ultimi anni ha lavorato alla sua rinascita culturale. Per questo saranno ospitati anche registe e registi afgani che in questo momento vivono in Italia e in Europa. 
Il poster e la sigla della rassegna, ispirati all’iconica foto di Steve McCurry del 1984 nota come “La ragazza afgana”, sono stati realizzati in esclusiva da Simone Massi, uno dei più importanti illustratori e animatori italiani. Sharbat Gula, la ragazza ritratta da McCurry, è giunta a Roma nel novembre del 2021 e ha ottenuto da poco lo status di rifugiata dal Governo italiano.  
Se volete saperne di più: conimieiocchi.org