അണ്ടർ 17 വനിതാ ഫുട്ബോൾ ലോകകപ്പിന് ഇന്ന് ഭുവനേശ്വറിൽ കിക്കോഫ്. ആദ്യകളിയിൽ ബ്രസീലും മൊറോക്കോയും ഏറ്റുമുട്ടും. വൈകിട്ട്‌ 4.30നാണ് കളി. രാത്രി എട്ടിന് ആതിഥേയരായ ഇന്ത്യ അമേരിക്കയെ നേരിടും. ന്യൂസിലൻഡ്–ചിലി, നെെജീരിയ–ജർമനി മത്സരങ്ങളും ആദ്യദിനം നടക്കും.
ഇന്ത്യ എ ഗ്രൂപ്പിലാണ്. 14ന് മൊറോക്കോയോടും 16ന് ബ്രസീലിനോടും കളിക്കും. 21നാണ് ക്വാർട്ടർ ഫെെനൽ. 26ന് സെമിയും 30ന് ഫെെനലും നടക്കും. 16 ടീമുകളാണ്‌ പങ്കെടുക്കുന്നത്‌. തോമസ് ഡെന്നെർബിയാണ് ഇന്ത്യൻ ടീം പരിശീലകൻ. അസ്തം ഒറയോൺ ക്യാപ്റ്റൻ. അണ്ടർ 18 സാഫ് കപ്പിലെ ടോപ് സ്കോറർ ലിൻഡ കോം സെർടോയാണ് മറ്റൊരു പ്രധാനതാരം.
അനിതകുമാരി, നിതു ലിൻഡ, ഷിൽക്കിദേവി എന്നിവരും ഇന്ത്യൻനിരയിൽ തിളങ്ങും. 2008ൽ ആരംഭിച്ച ലോകകപ്പിൽ ഉത്തരകൊറിയ രണ്ടുതവണ (2008, 2016) ജേതാക്കളായി. ദക്ഷിണകൊറിയ (2010), ഫ്രാൻസ്‌ (2012), ജപ്പാൻ (2014) എന്നിവരും ലോകകിരീടം നേടി. സ്‌പെയ്‌നാണ്‌ നിലവിലെ (2018) ചാമ്പ്യൻ. 
മത്സരങ്ങൾ സ്പോർട്സ് 18 ചാനലിൽ തത്സമയം കാണാം.