Dopo le mille emozioni del derby, Stefano Pioli ha analizzato il match ai microfoni di DAZN: "Siamo una squadra che non molla mai, con ragazzi che vanno oltre i propri limiti e difficoltà. Una vittoria che ci deve dare più convinzione, ma c'è tanto da fare sapendo che abbiamo gli stessi punti dell'anno scorso. Dopo il primo tempo, ho detto ai ragazzi di crederci. Gli ostacoli sono insormontabili per chi non ci crede. Dobbiamo continuare così, è una grandissima soddisfazione vincere il derby peraltro in casa dell'Inter miglior squadra del campionato. Ora buttiamoci sulla Coppa Italia.

Questione di mentalità, quella riportata nella Milano rossonera dai dirigenti – Maldini e Massara su tutti – e dall’arrivo di Pioli e Zlatan Ibrahimovic, il grande assente di questo match oggi. Poi il tecnico del Milan è tornato a parlare della partita, in salita nel primo tempo, ma vinta poi nel secondo: “All’inizio non abbiamo fatto le scelte giuste. C'erano gli spazi per andare in profondità quache volta ma Kessie non è stato servito. E qualche passaggio di troppo ha consentito all'Inter di ripartire. Credo che nel secondo tempo stavamo già facendo noi la partita. L'Inter ci ha aspettato e quando abbiamo preso il predominio del campo ci serviva più agilità e freschezza, da qui le scelte Messias e Brahim”.

In chiusura il tecnico non ha risparmiato i complimenti per il suo numero 9: "L'acquisto di Giroud o il fatto che il club abbia inserito dei giocatori che hanno già vinto qualcosa può insegnare molto ai giovani. Chi non ha mai vinto non sa cosa serve per vincere. E con chi ha vinto qualcosa alzi il livello. Sono segnali importantissimi che i giovani stanno recependo".

Infine, c’è stato spazio anche per un simpatico siparietto: “In caso di vittoria del derby ho promesso di fare un fioretto. Adoro tantissimo il mio sigaro toscano e per un mese non lo fumerò. Forse mi farà anche bene”.


Crediti Foto: Profilo Twitter AC Milan