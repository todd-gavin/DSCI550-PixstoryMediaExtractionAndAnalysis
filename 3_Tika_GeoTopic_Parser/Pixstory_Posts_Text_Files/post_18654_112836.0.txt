Ormai se non si parla di Cristiano Ronaldo non è calciomercato. Nelle ultime estati il nome del portoghese è stato sempre accostato a diverse squadre: prima si dava partente dalla Juventus, oggi dal Manchester United, squadra che ha passato un'annata difficile e che nella prossima stagione non giocherà la Champions League. Ronaldo avrebbe quindi chiesto al club di essere venduto perché i suoi ultimi anni di carriera li vuole fare in un team che punta a vincere tutto e che giochi la competizione Continentale più importante.

Le piste più calde sarebbero tre secondo i rumors inglesi. La prima porta vicino Manchester, al Chelsea che, con il cambio di proprietà, ha ritrovato vigore economico. Il nuovo presidente avrebbe già incontrato il procuratore del portoghese ma non ci sarebbe tanta convinzione sul dove fare giocare Ronaldo nello schieramento di Tuchel. Il gioco dell'allenatore non si sposa benissimo con quello del 5 volte Pallone d'Oro.

In Germania ci sarebbe il Bayern Monaco che nonostante l'acquisto di Mané potrebbe inserire in squadra anche Cristiano Ronaldo per sostituire al meglio Lewandoski partente. A smentire le voci però ci ha pensato il dirigente Salihamidzic: "Cristiano Ronaldo è un top player con una carriera incredibile. Tuttavia le voci intorno a un potenziale contratto con il Bayern non sono vere". Tattica o realtà?

Infine la suggestione più romantica, quella del ritorno al Real Madrid con Carlo Ancelotti in panchina, esattamente come 8 anni fa quando i Blancos vinsero la decima Champions League. Le Merengues sono campioni d'Europa in carica quindi forse Ronaldo sarebbe di troppo... o un di più.