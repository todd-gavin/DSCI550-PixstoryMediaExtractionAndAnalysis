A fine stagione Andrea Dovizioso darà l'addio ufficiale alla MotoGP. La decisione del forlivese è arrivata nel corso di un'annata alla Yamaha RNF davvero avara di soddisfazioni, con il 22° posto occupato in classifica generale e una costante presenza nelle ultime posizioni della classifica. Il 36enne ha spiegato così la sua decisione: "Sicuramente non correrò in MotoGP il prossimo anno, non c'è ragione per farlo. Ho sempre detto che non sarei rimasto se non fossi stato competitivo e non ho mai cercato una sella per il 2023 perché  quando fatichi non ti diverti La MotoGP è cambiata, i rivali sono cambiati, il modo di guidare è diverso: ci sono tante piccole ragioni e se metti insieme il tutto capita quello che mi sta succedendo in questo momento". Dovizioso in MotoGP ha collezionato 15 vittorie e tre piazzamenti al secondo posto nella classifica di fine campionato.