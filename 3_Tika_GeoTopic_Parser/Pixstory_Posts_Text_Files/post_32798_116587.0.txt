In gara-1 della Superbike a Donington, il poleman Jonathan Rea ha avuto parecchi problemi nel corso di un primo giro a dir poco tribolato, con un contatto rischiato con Toprak Razgatlioglu e una perdita di cinque posizioni. Dopodiché, dalla sesta piazza, il britannico ha cominciato la rimonta passando, nell'ordine, Redding, Lecuona e Lowes, ma arenandosi su una lunga battaglia con il ledaer iridato, Alvaro Bautista, mentre davanti Razgatlioglu si era reso ormai imprendibile. La lotta intensa tra i due aspiranti al titolo è andata avanti per quasi tutta la gara, e si è conclusa con la caduta dello spagnolo alla curva Goddard, a otto giri dal termine. E così Razgatlioglu ha vinto con la Yamaha la sua seconda gara dell'anno, davanti a Rea e al suo compagno di Kawasaki Alex Lowes, che ha lottato a lungo contro un finalmente competitivo Scott Redding, alla fine quarto con la BMW. Molto bravo Axel Bassani, quinto davanti alla Ducati ufficiale di Michael Ruben Rinaldi. Chiudono la top ten Lecuona (Honda), Gerloff (Yamaha), Baz (BMW) e Locatelli (Yamaha). Dopo gara-1 resta in vetta al campionato Bautista con 220 punti, ma ora Rea è a soli 16pt a quota 204, e Razgatlioglu, seppue ancora distante, accorcia di 25 punti portandosi a 166pt