Prosegue la 7ª edizione del MONFERRATO ON STAGE, la rassegna itinerante che unisce musica ed enogastronomia al fine di valorizzare e far conoscere sempre più il territorio del Monferrato (Piemonte).    
Domenica 7 agosto in Piazza Piemonte a ROATTO (AT), in occasione del 12° appuntamento del Monferrato On Stage 2022, la SYMPHONY ROCK – ORCHESTRA SINFONICA ASTI e il chitarrista ANDREA BRAIDO porteranno sul palco uno spettacolo del tutto inedito che fonde la musica sinfonica con il rock.
«Una rappresentazione musicale forte, potente ed emozionante ad oggi inedita in Italia, pensata, creata e organizzata in totale autonomia, con lo spirito pionieristico che contraddistingue Monferrato On Stage, per cui, alla buona musica, si aggiunge altra buona musica» dichiara Cristiano Massaia, presidente della Fondazione MOS.
Pink Floyd, Queen, Deep Purple, Vann Halen, Santana sono solo alcuni fra i grandi artisti che verranno interpretati in chiave sinfonica dall’Orchestra Sinfonica di Asti, diretta dal M° Silvano Pasini, che per la prima volta, in occasione del Monferrato On Stage, si unirà alla chitarra elettrica di Andrea Braido.