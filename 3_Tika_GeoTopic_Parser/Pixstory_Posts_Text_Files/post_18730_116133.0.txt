Fresco vincitore dell'ultimo (e penultimo) Wimbledon, Novak Djokovic è tornato a parlare del futuro e del prossimo Slam negli States dove rischia di non poter partecipare perché non si è vaccinato. Negli Stati Uniti infatti chi entra deve aver sostenuto tutto il ciclo vaccinale. Un caso del tutto simile a quello di inizio stagione in Australia. "Sono stato espulso da un Paese in cui vorrei tornare, quindi mi piacerebbe tornare in Australia. Amo l'Australia, lì ho raggiunto i migliori risultati a livello di Slam, quindi spero di poterlo fare a gennaio perché voglio esserci".

Sul torneo americano: "Voglio andare anche a New York e negli Stati Uniti", e ha aggiunto "voglio andare dove mi permettono di giocare. Sono un tennista, non un politico e non entro in altri campi perché non mi interessa. Ho la mia posizione e sostengo la libertà di scelta. Rispetto tutti e vorrei che gli altri facciano lo stesso".

Per poi concludere: "Se avrò il permesso ci sarò, se non lo avrò non ci sarò. Non è la fine del mondo, mi sento ancora giovane: mi sento ancora come se avessi molti anni di carriera quindi ci saranno molte opportunità".