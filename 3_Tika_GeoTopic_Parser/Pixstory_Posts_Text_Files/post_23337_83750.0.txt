Non c’è alcuna ragione che possa giustificare un conflitto le cui conseguenze gravissime ricadranno soprattutto sui bambini e le bambine, vittime innocenti delle azioni degli adulti.

Così la onlus Save the Children, in un comunicato che ha anticipato la diretta sui social.

Danni fisici, forte disagio psicologico e sfollamento sono solo alcune delle conseguenze immediate che graveranno su questi bambini e su queste bambine in seguito all’escalation di violenza.

Da ieri - informa -abbiamo iniziato a leggere le drammatiche notizie dell’inizio della guerra: forti esplosioni si sono verificate nella capitale Kiev e in altri città come Kharkiv, costringendo bambine, bambini e famiglie a ripararsi in rifugi antiaerei.

Una cosa è assolutamente certa: i bambini e le bambine ucraine sono innocenti. Sono però intrappolati nel fuoco incrociato di questa guerra voluta dagli adulti. Non si sarebbe mai dovuto arrivare a questo.

Siamo estremamente preoccupati, in un conflitto tutto è possibile: morte, lesioni, violenze sessuali, rischi di protezione.

Chiediamo una sola cosa ma che è la più forte e che sarà l’unico modo per proteggerli: la pace.

Chiediamo urgentemente la cessazione delle ostilità, per ridurre il rischio per la vita e il benessere dei bambini e delle bambine. Mentre le ostilità sono in corso, tutti gli attori devono rispettare i propri obblighi ai sensi del diritto umanitario internazionale, anche assicurando che i civili e le infrastrutture civili, in particolare scuole e ospedali, siano protetti dagli attacchi. L'uso di armi esplosive nelle aree popolate rischia di provocare gravi danni ai civili, in particolare ai bambini, e dovrebbe essere evitato a tutti i costi.

savethechildren.it