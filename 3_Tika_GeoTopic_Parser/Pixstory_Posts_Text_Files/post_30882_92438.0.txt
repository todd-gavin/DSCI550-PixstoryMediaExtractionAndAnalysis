A quasi 37 anni, il tennista francese Jo-Wilfried Tsonga ha annunciato il suo prossimo ritiro dalle competizioni. Sceso al numero 220 del mondo, l'ex numero 5 del ranking ATP saluterà il pubblico al prossimo Roland Garros.
L'annuncio è arrivato tramite i social network: "È con grande emozione che annuncio la decisione di concludere la mia carriera da professionista al prossimo Roland Garros. Ci sono stati tanti momenti incredibili e tante gioie condivise con un pubblico che mi ha dato tanto. Spero di divertirmi con voi un’ultima volta".
Negli ultimi anni i problemi fisici avevano già condizionato molto la carriera di Tsonga, affetto da un'anemia falciforme che lo ha lasciato a secco di vittorie dal novembre 2019 al marzo 2021. Il francese, però, in carriera è stato in grado di ottenere grandi risultati, tra cui l'impresa di riuscire a battere tutti e tre i Big Three (Federer, Nadal e Djokovic) quando questi occupavano la prima posizione del ranking. Nei tornei dello Slam non è mai riuscito a vincere, ma ha raggiunto la finale agli Australian Open del 2008 e la semifinale in 5 occasioni, l'ultima al Roland Garros 2015.