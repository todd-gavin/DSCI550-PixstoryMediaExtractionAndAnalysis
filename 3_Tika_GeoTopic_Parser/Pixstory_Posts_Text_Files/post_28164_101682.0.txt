La quattordicesima tappa del Giro d’Italia 2022, con arrivo a Torino dopo un doppio passaggio in salita da Superga e dal Colle della Maddalena, infiamma quest’edizione della corsa rosa. A trionfare è stato Simon Yates, tra i favoriti della prima ora e poi improvvisamente uscito fuori classifica, in una corsa scandita dal forcing impostato dalla Bora per isolare Richard Carapaz, l’ecuadoregno che è diventato il pericolo pubblico numero 1 per la vittoria finale. Ma anche la nuova maglia rosa, visto il crollo di Juan Pedro Lopez, giunto al traguardo con oltre 4 minuti di distacco e costretto a rimandare il suo sogno vittoria proprio mentre stava per cominciare a crederci. Grande show anche da parte del nostro Vincenzo Nibali che, dopo aver annunciato il ritiro dalle competizioni, non sembra proprio un ciclista prossimo alla pensione: arrivato al traguardo tra i primi cinque, lo Squalo rientra così dentro i primi 10 della generale, in una classifica comunque ancora molto corta in attesa delle grandi salite dell’ultima settimana. Domani 15esima frazione, da Rivarolo Canavese all’arrivo in salita a Cogne. 

Foto: Instagram giroditalia