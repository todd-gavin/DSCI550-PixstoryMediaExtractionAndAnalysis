Venuti dall'Oriente, discendenti dalle popolazioni abitanti l'Italia prima che la invadessero gli Indoeuropei, giunti nella penisola dal Nord attraverso le Alpi retiche? Una risposta sicura al quesito sull'origine degli Etruschi forse non sarà mai data. Argomenti pro e contro, nessuno determinante,
esistono per ciascuna delle tre ipotesi indicate, che sono quelle ancora prese in considerazione. I sostenitori dell'origine orientale si basano soprattutto su una pagina di Erodoto, l'errabondo, curiosissimo, affascinante storico greco, nato ad Alicarnasso nel 484 a.C. circa. Alla radice di tutto una terribile carestia che funestò per anni la Lidia, inducendo il sovrano di quel paese a promuovere la migrazione di una parte degli abitanti, sotto la guida di suo figlio Tirreno (e infatti gli Etrusci o Tusci, come li chiamarono i Romani, furono detti anche Tirreni, e Tirreno si chiamò il mare che bagna le coste occidentali dell'Italia). Ellanico, uno storico del V secolo a.C. citato da Dionigi di Alicarnasso, che visse invece nel I secolo a.C., diceva gli Etruschi discendenti dai leggendari Pelasgi,
abitanti l'isola di Lemno. Nel secolo successivo
Anticlide, citato da Sirabone, confermava il racconto di Erodoto, completandolo
con alcuni avvenimenti successivi all'arrivo di Tirreno in Italia. 

Fonte: come vivevano gli etruschi, Giancarlo Buzzi