Boris Johnson, primo ministro britannico, sta combattendo per la sua sopravvivenza politica dopo le dimissioni del tutto inattese di ieri di due alti funzionari di gabinetto: Rishi Sunak, il cancelliere dello Scacchiere, e Sajid Javid, il segretario alla Salute. Poche ore dopo, anche Alex Chalk, l'avvocato generale, e numerosi funzionari governativi hanno lasciato il loro posto. Un effetto domino che mette a rischio la tenuta del governo. 

La crisi è incentrata su Chris Pincher, pure lui ex ministro del governo Johnson, accusato di aver molestato due uomini. Johnson inizialmente ha negato di essere a conoscenza dei fatti, inclusa una denuncia formale. Ma poi è stato smentito nei fatti: era al corrente di tutto, dunque ancora una volta, secondo i suoi ex sodali, ha mentito. Non è trascorso neanche un mese dal voto di sfiducia che i conservatori gli hanno riservato, facendo traballare la poltrona di Johnson. Un ulteriore voto potrebbe esserci solo tra un anno. Ecco perché la pressione a dimettersi dall'interno del suo stesso governo potrebbe essere l'unico metodo efficace per costringerlo a ritirarsi.

Costretto a un rimpasto veloce, per tappare i buchi nel suo gabinetto, Johnson ha affidato l'incarico critico di cancelliere dello scacchiere a Nadhim Zahawi, che era stato il segretario all'istruzione. Il posto di segretario alla salute è andato a Steve Barclay, che era stato ministro nel Gabinetto.

Sebbene i meccanismi per costringere Johnson a dimettersi siano complicati – e pare non abbia intenzioni di farlo da solo – le dinamiche sono diventate molto più difficili per lui, scrive Mark Landler, capo dell'ufficio londinese del Times.