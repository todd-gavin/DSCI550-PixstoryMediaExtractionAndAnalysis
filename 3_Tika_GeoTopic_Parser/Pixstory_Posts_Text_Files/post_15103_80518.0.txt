Ricercatori europei e italiani hanno ottenuto quantità di energia record dalle reazioni di fusione nucleare imitando quello che accade nel nucleo delle stelle. Eurofusion ha infatti conseguito una quantità record di energia prodotta da fusione (59 megajoules contro il precedente primato di 21,7). Il risultato è stato annunciato nel corso di una conferenza stampa che si è tenuta nel Regno Unito, nel sito di Ukaea-J1 Assembly Hall a Culham, in cui sono stati resi noti importanti risultati scientifici ottenuti nell’esperimento europeo a fusione Jet, che ha visto in prima fila anche la ricerca italiana. "Proprio mentre aumenta a livello globale la richiesta di affrontare efficacemente gli effetti del cambiamento climatico attraverso la decarbonizzazione della produzione di energia, questo successo rappresenta un grande passo avanti sulla strada verso la fusione quale fonte sicura, efficiente e a basso impatto ambientale per combattere la crisi energetica globale" hanno detto Cnr, Enea, Eurofusione e Consorzio Rfx.
Si tratta di una vera svolta verso la produzione di energia per il futuro che possa essere abbondante ed eco-sostenibile: l’energia da fusione nucleare infatti non emette gas serra e una piccola quantità di combustibile potrebbe teoricamente alimentare i bisogni energetici di una casa per centinaia di anni.