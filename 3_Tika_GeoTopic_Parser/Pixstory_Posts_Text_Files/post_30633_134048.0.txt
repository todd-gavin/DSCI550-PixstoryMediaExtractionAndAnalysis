Prosegue il weekend nero dell'Inter. Oltre alla pesante sconfitta contro la Lazio, i nerazzurri devono registrare l'infortunio che lascerà lontano dal campo Romelu Lukaku per alcune settimane. L'attaccante belga si è fermato nel corso dell'allenamento di questa mattina, per quello che pare essere un risentimento muscolare. Gli esami per la diagnosi esatta verranno svolti tra lunedì e martedì, ma è certo che Lukaku non sarà a disposizione per la partita del turno infrasettimanale contro la Cremonese e neppure per il derby contro il Milan di sabato prossimo. In dubbio la sua presenza anche per l'esordio in Champions League del 7 settembre, contro il Bayern Monaco.