A due giorni dalla delusione dell'eliminazione in Champions League per mano del Real Madrid, Gianluigi Donnarumma ha pubblicato su Twitter un messaggio in italiano e francese per spiegare il suo stato d'animo.
Il portiere della Nazionale e del Paris Saint Germain ha subito pesanti critiche per l'errore che ha dato il là alla rimonta dei Blancos: "L’eliminazione dalla Champions è stata un duro colpo. I due giorni passati non sono stati semplici, ma è proprio da questi momenti di difficoltà che si viene fuori più forti. Ora bisogna pensare al presente, a vincere la Ligue 1, dando tutto per questo club e per i nostri tifosi. Ripartiamo subito insieme! Allez Paris".