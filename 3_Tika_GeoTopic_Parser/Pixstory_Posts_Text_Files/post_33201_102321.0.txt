È stata una tappa decisamente vivace la 16° del Giro 2022, con una fuga da lontano che alla fine ha portato fino al traguardo il ceco Jan Hirt, bravo a staccare e resistere al ritorno dell'olandese Arensman, che ha chiuso a 7 secondi. Ma la posizione più importante è la terza conquistata da Jai Hindley allo sprint sulla maglia rosa Richard Carapaz, che vale 4" di abbuono all'australiano, che ora si trova a -3" in classifica dall'ecuadoregno. Gli spagnoli Valverde e Landa sono arrivati con loro, mentre staccato di 14" dalla maglia rosa il portoghese Almeida, sul traguardo assieme a Kamna. Nibali perde 44" dalla vetta, ma risale tre posizioni nella classifica generale. Se Carapaz, infatti, è sempre primo con appena 3" di margine su Hindlay, terzo è Almeida a 44", quarto Landa a 59" e quinto Nibali a 3"40, davanti a uno sfortunato Pozzovivo, caduto oggi nella discesa del Mortirolo e ora sesto a 3"48.