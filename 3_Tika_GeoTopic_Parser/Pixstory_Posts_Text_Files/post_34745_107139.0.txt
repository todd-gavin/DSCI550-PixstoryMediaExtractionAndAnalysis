A poche ore dal sesto titolo vinto in carriera, il torneo di Stoccarda, ma soprattutto il modo in cui lo ha vinto e cioè dopo tre mesi di assenza per l'intervento alla mano destra, Matteo Berrettini è pronto a guardare positivamente il prossimo futuro... che si chiama Wimbledon. Non è lui direttamente a parlare ma il suo allenatore, Vincenzo Santopadre: "Il risultato di Stoccarda era inimmaginabile considerando da dove siamo partiti", ha detto, "Matteo ha ancora grandi margini di miglioramento e quindi sarebbe strano non considerarci tra i favoriti per Wimbledon. È tutto merito della sua straordinaria forza di volontà, della voglia di migliorarsi. Ancora una volta è riuscito a superarsi".

Ma prima di Wimbledon, in programma dal 27 giugno, c'è il Queen’s, torneo vinto lo scorso anno e dove inizierà giocando contro Daniel Evans. "La mano è guarita benissimo", ha detto ancora Santopadre, "Matteo non ha dolore nonostante abbia giocato diverse partite dopo tanto tempo di stop. Il 12 aprile, giorno del suo compleanno, toglieva gli ultimi punti e faceva fatica a tenere in mano la racchetta. Solo due mesi dopo con la stessa mano ha alzato un trofeo che per noi ha un valore inestimabile”.