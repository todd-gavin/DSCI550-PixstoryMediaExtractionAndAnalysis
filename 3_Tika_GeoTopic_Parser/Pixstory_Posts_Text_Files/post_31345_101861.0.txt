lunedì 16 maggio, in uno dei teatri più belli e prestigiosi del mondo, il Teatro di San Carlo di Napoli, arriverà “DODICI NOTE SOLO”, il concerto più appassionante, esclusivo, unico di CLAUDIO BAGLIONI, che ha registrato il sold out in soli 6 minuti dalla messa in vendita dei biglietti! Una vera e propria celebrazione per l’arte e per l’artista, che proprio oggi festeggia il compleanno, e che torna in concerto al Teatro di San Carlo a distanza di 21 anni dall’ultima volta, avvenuta nel 2001 per il tour “InCanto tra pianoforte e voce”. Il concerto di questa sera, inoltre, sarà trasmesso in diretta su Radio Italia.
 
Dopo il Teatro di San Carlo di Napoli, il tour arriverà anche a Milano (Teatro Lirico – 22 maggio) e Varese (Teatro di Varese – 23 maggio).
 
Questo importante appuntamento è l’occasione perfetta per annunciare che il tour di enorme successo “DODICI NOTE SOLO” tornerà questo autunno con nuove date live a partire da ottobre. “DODICI NOTE SOLO BIS” vedrà nuovamente Baglioni, voce, pianoforte e altri strumenti, con le composizioni più preziose del suo repertorio, sui palcoscenici dei teatri lirici e di tradizione più prestigiosi del Belpaese.
 Dal 3 giugno, inoltre, Claudio Baglioni sarà protagonista di “Dodici Note - TUTTI SU!”, gli straordinari concerti previsti alle Terme di Caracalla di Roma (dal 3 al 19 giugno), al Teatro Greco di Siracusa (15 e 16 luglio) e all’Arena di Verona (26 e 27 luglio).
In “Dodici Note - TUTTI SU!”, Claudio Baglioni dividerà il palco con 110 tra musicisti e coristi e 12 performer, per dar vita a una proposta musicale e spettacolare assolutamente inedita, sorprendente e fortemente innovativa. TIM è sponsor unico del tour “Dodici Note – TUTTI SU!”.