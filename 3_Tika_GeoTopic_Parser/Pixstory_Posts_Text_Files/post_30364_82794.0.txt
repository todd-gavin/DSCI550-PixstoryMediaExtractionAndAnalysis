Il calciatore del Milan Theo Hernandez rischia una denuncia dopo che il suo pitbull, scappato della sua villa, ha aggredito una coppia di anziani e sbranato il loro pinscher di 7 anni.
Come riporta La Provincia di Como, l'episodio è avvenuto venerdì pomeriggio: Federico Vezzoli e Maria Luisa Annoni, 80 e 74 anni, erano a passeggio con il cane Milo quando sono stati aggrediti dal pitbull di Hernandez.
La nipote dei due ha raccontato sui social la brutta disavventura: "Mia zia e mio zio sono ancora molto spaventati. Milo era tenuto al guinzaglio dalla zia mentre passeggiavano in via Manzoni. Quando hanno aperto il cancello (della villa di Hernandez, ndr) per far entrare un’auto, il cane si è diretto verso di loro. La zia ha preso subito in braccio Milo e l’ha tenuto sopra la testa, ma il pitbull gli è saltato addosso e l’ha fatta cadere per terra e ha tentato di strapparle la giacca. Si è rialzata, ha lanciato Milo su un’auto in sosta, ma il pitbull, si è avventato sul cagnolino".
È stato lanciato un appello per trovare testimoni di quanto accaduto.