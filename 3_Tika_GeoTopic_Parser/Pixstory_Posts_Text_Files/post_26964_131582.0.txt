Anna Fendi il 6 settembre a Venezia durante la 79/ma Mostra del Cinema riceverà il Women in Cinema Award, il riconoscimento nato da un’idea di Angela Prudenzi, Claudia Conte e Cristina Scognamillo.
L’obiettivo del premio è valorizzare e rendere omaggio al talento delle donne, prevalentemente all’interno dell’industria cinematografica e del mondo delle arti, ma anche celebrare tutte quelle artigiane che fanno grande il cinema e le arti in generale. Le premiate e i premiati sono scelti tra le eccellenze del cinema e delle arti a esso vicine, testimoni in grado di rappresentare le diverse culture e i differenti modi di raccontare storie e personaggi.
La stilista con le sue quattro sorelle, Paola, Franca, Carla ed Alda, ha dedicato una vita alla moda dimostrando largamente come la moda vesta il cinema.