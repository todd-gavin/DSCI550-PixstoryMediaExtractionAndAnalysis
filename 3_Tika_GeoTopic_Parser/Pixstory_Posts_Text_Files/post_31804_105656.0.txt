D’altro tenore è la posizione di Carlo Denina, che sembrava invece aver com preso l’importanza, per l’affermazione dell’autore, di trovare dei modi per farsi conoscere da un pubblico di lettori sempre più ampio. Questo è quanto emerge dalla sua “Bibliopea” (Torino, Ignazio Soffietti, 1776) che, trattando delle regole che servono per “formare un autore”, contiene numerosi spunti di riflessione sulla condizione dell’uomo di
lettere. Come Verri anche Denina aveva intuito che i lettori erano aumentati e che molti di loro facevano parte di qual ceto medio che bisognava conquistare con un linguaggio accessibile. A ben guardare le Bibliopea era più di un manuale rivolto agli autori poiché in esso si trovavano informazioni utili anche agli stampatori- editori. La trasformazione di un testo in libro era descritta come un processo complesso, frutto della collaborazione di uomini con competenze diverse, con cui l’autore doveva mettersi in relazione. Qui siamo lontani dall’esaltazione dell’autore come genio-creatore bensì l’attenzione è tutta riposta nell’arte del fare il libro come insieme di abilità di scrittura, adesione a convenzioni sociali previste per la pubblicazione (ad esempio la lettera dedicatoria), rispetto delle leggi, conoscenza materialità dell’edizione, con la consapevolezza che gli autori non scrivono libri ma testi che si trasformano in libri soltanto quando entrano in tipografia. E qui risiede la modernità di quest’opera di Denina: l’attenzione al testo e al suo diventar libro su un supporto con caratteristiche fisiche che spesso sono estranee alle intenzione dell’autore, ma che sono legate alle decisioni dell’editore-stampatore. La scelta di scrivere un manuale deriva dalla constatazione, del Denina, dell’assenza d’autori che si siano commentari nell’arte di “comporre libri”. A differenza di Ortes, Denina non si rivolgeva a pochi lettori scelti ma a un pubblico ampio, costituito da chi voleva misurarsi con la scrittura ma anche da chi voleva avere degli strumenti per “poter giudicare con qualche fondamento” il libri che aveva tra le mani. Il ‘’trattato” era diviso in tre parti: formazione culturale dell’autore, il libro stesso (in quanto prodotto di cui si descrivono le caratteristiche morfologiche: struttura capitoli, indice e sommari...) e nella terza parte, oltre alle citazioni dirette e indirette, si fa riferimento anche alla censura e al mercato librario.