Non ha nascosto la soddisfazione per la vittoria della sua Inter sul Cagliari Simone Inzaghi. I nerazzurri sono ancora in corsa per lo scudetto e, anche se in classifica sono ancora al secondo posto a -2 dal Milan capolista, le speranze per il tricolore non sono ancora svanite. “Ci serve una nostra vittoria e un ko del Milan. Io ho vinto uno scudetto alla Lazio che ero due punti dietro e la Juve ha perso col Perugia all'ultima giornata. Nel calcio non bisogna mai mollare, lo abbiamo sempre dimostrato”.

L’Inter è obbligata a vincere contro la Sampdoria a San Siro. Al Milan basta un pareggio in trasferta contro il Sassuolo, squadra che ha dimostrato che quando è in giornata può mettere in difficoltà chiunque. "Il Sassuolo è un’ottima squadra con tantissime individualità e tecnica. Sarà un’ultima giornata aperta per tutti gli obiettivi. Ci siamo divertiti, noi ci dobbiamo provare fino alla fine sapendo di essere andati in campo a Cagliari e Udine dopo la vittoria del Milan e non abbiamo mollato di un centimetro”. Saranno 90 minuti di fuoco.