Grande successo per IL CONCERTOZZO all’Arena Fiera Bergamo, la festa di fine sfiga che ha celebrato la ripresa della musica live, fortemente voluta da ELIO E LE STORIE TESE, TRIO MEDUSA e CESVI a coronamento del progetto #insiemeperlamusica.
Grazie ai tanti fan accorsi all’evento, sold out con 7500 biglietti venduti, sono stati raccolti 100.000 euro da devolvere per l’Emergenza Ucraina!
Oggi, lunedì 1 agosto, Elio e le Storie Tese e il Trio Medusa hanno consegnato a CESVI l’assegno di 100.000 euro che saranno destinati alla ripartenza di Buča, città dell’Ucraina: verranno effettuati interventi di riparazione e ristrutturazione di strutture educative, per garantire il rientro dei bambini negli asili e nelle scuole a settembre, e verrà attivato un centro diurno che offrirà attività ludico-ricreative ad oltre 3.000 minori e un supporto psicosociale per il trattamento dei sintomi da stress post traumatico per mamme e bambini.
Questa cifra raccolta, si aggiunge ai 150.000 euro che il progetto #insiemeperlamusica, nato nella primavera del 2020, aveva devoluto a 46 band emergenti per aiutarle nel periodo della pandemia.
«La nostra Woodstock bergamasca ha puntato i riflettori su molti temi attuali, dalla necessità di sostenere le band emergenti meritevoli, all’importanza di non dimenticare che vicino a noi si sta combattendo una guerra. Speriamo che il nostro contributo serva ad aiutare chi è davvero in difficoltà e ringraziamo quindi tutti gli spettatori che sono intervenuti con tanto entusiasmo, i nostri amici del Trio Medusa e del CESVI, oltre a tutti quelli che hanno contribuito alla realizzazione di questa serata speciale» affermano Elio e le Storie Tese.