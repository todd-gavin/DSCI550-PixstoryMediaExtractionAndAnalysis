Poche soddisfazioni per l'Italia nella penultima giornata di gare ai mondiali di Eugene, in Oregon. Il risultato migliore è quello dei due triplisti Andrea Dallavalle e Emanuele Ihemeje, 4° e 5° con 17.25m e 17.17m. Imprendibili il portoghese Pichardo (17.98m) e il burkinese Zango (17.55m), sono solo sei i centimetri mancati a Dallavalle per la medaglia di bronzo, vinta dal cinese Zhu (17.31m). Ottava senza record italiano la 4x100 femminile nella finale vinta a sorpresa dagli Stati Uniti, a causa del pasticcio delle giamaicane (argento) nei cambi. Stessa sorte per i favoritissimi USA nella 4x100 maschile, con il Canada che coglie l'oro con un gran 37"48 davanti a USA e GBR. Nelle altre finali del giorno ori per il kenyano Korir negli 800 metri maschili, per l'etiope Tsegay nei 5.000 metri femminili e per il granadino Peters nel giavellotto con 90.54m. Poca gloria per gli altri italiani impegnati: Larissa Iapichino eliminata nelle qualificazioni del lungo con 6.60m, così come fuori la Di Lazzaro nelle qualificazioni dei 100hs femminili e la 4x400 maschile, quinta nella sua batteria. Bene, infine, la 4x400 femminile, in finale con l'ultimo tempo.