Inaugura domani, venerdì 11 febbraio alle ore 18, nello spazio con affaccio su via Poerio del Distretto M9 di Mestre, la mostra “Rossana Molinatti: l’arte di indossare l’arte”, che rientra nel programma ufficiale del Carnevale di Venezia 2022 intitolato “Remember the future”.
 
Si tratta di un’esposizione temporanea - curata da Paolo Mameli che guiderà le visite - dedicata alle maschere dell’artista e, di riflesso, al concetto stesso di Carnevale di Venezia.
 
Nella mostra saranno esposti 12 “tableaux vivants” che, in qualche modo, daranno un’immagine dell’evoluzione dell’artista, scomparsa nel 2021: da “Il bacio” di Klimt, il primo vero e proprio successo internazionale, all’ultima opera dedicata a Giandomenico Tiepolo e gli affreschi dei Pulcinella della villa di Zianigo (oggi al Museo di Ca’ Rezzonico). Nell’Auditorium M9, sabato 19 febbraio alle 17.30, ci sarà inoltre un appuntamento di presentazione e dibattito per poter lanciare e far conoscere in maniera più concreta l’opera dell’artista che, da quando ebbe inizio la rinascita del Carnevale di Venezia, nel 1981, ha intrapreso la creazione di costumi carnevaleschi da indossare - composizioni che lei definiva “tableaux vivants” - ispirati a celebri dipinti o intesi come omaggio ad artisti protagonisti della storia dell’arte.
 
Alla base di questa produzione, al di là della passione, c’era una profonda cultura artistica, una grande fantasia e una altrettanto grande manualità che le permetteva di realizzare composizioni spettacolari e al tempo stesso complesse, che finivano sia con lo stupire chi incrociava per calli e campi veneziani (nonché ovviamente Piazza San Marco) sia con l’appagare coloro che di arte se ne intendevano, facendo loro apprezzare le tante citazioni e l’interpretazione tridimensionale con stoffe e materiali disparati di dipinti bidimensionali per di più a olio, tempera o acquerello.
 
Ogni “tableau vivant” è alto circa 2 metri e ha una struttura in alluminio, progettata e realizzata dall’artista, che consente ad una persona - a suo tempo la stessa Rossana - di indossarlo agevolmente e, soprattutto, di poter entrare nei vaporetti.