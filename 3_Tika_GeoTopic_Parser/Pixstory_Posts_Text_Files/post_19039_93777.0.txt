L’esordio stagionale all’aperto di Gianmarco Tamberi avverrà il prossimo 13 maggio a Doha, in Qatar, in occasione della prima tappa della Diamond League 2022, il massimo circuito internazionale itinerante di atletica leggera. Sarà la prima tappa di un percorso di avvicinamento ai Mondiali di luglio che si svolgeranno a Eugene, in Usa, e agli Europei di agosto, a Monaco in Germania.

A Doha ritroverà il qatarino Mutaz Barshim, l’atleta con cui ha condiviso la medaglia d’oro la scorsa estate a Tokyo. Per il rivale-amico le gare nella sua terra rappresenteranno l’esordio stagionale visto che non gareggia dallo scorso primo agosto. “Insieme a Mutaz ho celebrato il momento fin qui più bello della mia vita, ma è importante andare avanti e focalizzarsi sui nuovi obiettivi estivi dei Mondiali e degli Europei”, ha detto Tamberi, “Mi sono allenato in Qatar per qualche giorno alla fine di marzo ed è stato divertente scoprire qualcosa in più di questo grande Paese. Ogni volta che vado mi sento a casa, per la mia amicizia con Mutaz e per il calore con cui mi accolgono, quindi ha tanto significato aprire la stagione di Diamond League a Doha”.

Dopo l’appuntamento in Qatar, Tamberi gareggerà anche il 21 maggio a Birmingham (Gran Bretagna) per un altro appuntamento della Diamond League, mentre il 31 maggio sarà a Ostrava (Repubblica Ceca) per un appuntamento del Continental Tour.