UEFA e FIFA hanno finalmente colpito duro la Russia di Vladimir Putin. Nel pomeriggio infatti è stato deciso che tutte le squadre di club e la nazionale russa stessa sono escluse da qualsiasi competizione. La nazionale di calcio maschile della Russia dunque non parteciperà agli spareggi per i mondiali in Qatar e lo Spartak Mosca sarà sospeso dall’Europa League con conseguente vittoria a tavolino del Lipsia. Ecco il comunicato ufficiale diramato: “A seguito delle decisioni iniziali adottate dal Consiglio FIFA e dal Comitato Esecutivo UEFA, che prevedevano l’adozione di misure aggiuntive, la FIFA e la UEFA hanno deciso oggi insieme che tutte le squadre russe, siano esse rappresentative nazionali o squadre di club, saranno sospese dalla partecipazione a entrambe le competizioni FIFA e UEFA fino a nuovo avviso. Queste decisioni sono state adottate oggi dall’Ufficio di presidenza del Consiglio FIFA e dal Comitato Esecutivo della UEFA, rispettivamente i massimi organi decisionali di entrambe le istituzioni su questioni così urgenti. Il calcio è pienamente unito qui e in piena solidarietà con tutte le persone colpite in Ucraina. Entrambi i Presidenti sperano che la situazione in Ucraina migliori in modo significativo e rapido in modo che il calcio possa nuovamente essere un vettore di unità e pace tra i popoli”. La Uefa informa inoltre che è stato oggi rescisso il contratto con Gazprom come sponsor della Champions League.