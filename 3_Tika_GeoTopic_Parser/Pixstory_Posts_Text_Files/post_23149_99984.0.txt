Riapre, totalmente rinnovato, il Museo del Medioevo a Parigi. L’Hotel de Cluny è di nuovo visitabile con i suoi straordinari pezzi d'arte, tra cui vetrate, mobili, sculture e manoscritti, oltre che i 6 celeberrimi arazzi de 'La Dame a La Licorne - La dama e l'unicorno", considerati tra i massimi capolavori del Medioevo.

Tra le novità lungo il percorso espositivo da 1.600 opere anche una sala consacrata all'arte italiana del XIV/o e XV/o secolo. All'avvio del progetto, nel 2011, si trattava solo di rendere il museo agibile alle persone con mobilità ridotta ma poi si è deciso di spingers oltre. Addossato alle antiche terme di Lutetia - un pezzo di Roma nel cuore di Parigi - il Musée National du Moyen Age ingloba un Frigidarium del primo secolo, la dimora medievale degli abbati di Cluny e un edificio posticcio del diciottesimo secolo. Un dedalo di corridoi e scalette che andavano ammodernati e dotati di ascensori (adesso ne sono stati costruiti tre) per i visitatori a mobilità ridotta. I lavori veri e propri sono cominciati nel 2013 con chiusure parziali, poi il museo ha serrato definitivamente i battenti tra il 2020 e il 2022. Lo spazio dispone ora di un nuovo ingresso in ferro, sobrio e contemporaneo, lungo il Boulevard Saint-Michel. 
   Un'estensione che ha permesso di ricavare nuovi spazi, come un guardaroba, un nuovo bookshop e una biglietteria più agevole e spaziosa. L'ex ingresso di 50 metri quadrati è divenuto un caffé con tavolini sistemati all'interno di un delizioso cortile. Il Musée de Cluny affaccia sullo Square Painlevé-Samuel Paty, dove una lupa in bronzo nascosta in un giardinetto sancisce lo storico gemellaggio tra le due capitali con il motto 'Solo Roma è degna di Parigi. Solo Parigi è degna di Roma'. Tantissimi i pezzi degni di nota, la Vergine col Bambino di Jean Hey (1495) o un angelo in legno scolpito, attribuito alla bottega di Pisano, come ad annunciare l'avvento del Rinascimento. "L'auspicio è che i visitatori comprendano che l'arte del Medio Evo è un'arte del colore, della vita"; dice la direttrice, Catherine Lepape. Costo del cantiere: 23 milioni di euro.