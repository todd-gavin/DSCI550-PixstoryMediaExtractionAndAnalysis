Mancano ancora tre giornate alla fine della Süper Lig turca, ma sono arrivati già i primi verdetti, anche se in maniera piuttosto bizzarra.

Nel 34° turno di campionato, si affrontano Gazişehir Gaziantep e Göztepe. Agli ospiti serve una vittoria per rimanere ancora in lotta per la salvezza.

E nei minuti di recupero l’impresa sembra compiuta: Jahovic porta in vantaggio al 92’ il Göztepe sognando di prolungare per almeno un’altra giornata il sogno salvezza. 

La rete, però, arriva in seguito all’infortunio di un avversario, rimasto a terra, ma prima che il direttore di gara fischi lo stop: il centrocampista del Göztepe Soner Aydoğdu, infatti, calcia da metà campo, colpendo la traversa. Sulla ribattuta, poi, Jahovic si fa trovare pronto ed insacca dando il via alla proteste dei padroni di casa.

Passano alcuni minuti e al 96’, João Figueiredo pareggia i conti tra lo stupore generale. La rete, infatti, condanna aritmeticamente il Göztepe alla retrocessione, dopo 5 stagioni, in TFF First League, la Serie B turca. 

Il gol del pareggio arriva dopo che il brasiliano ha attraversato il campo con i difensori ospiti che lo hanno lasciato segnare indisturbato in un grande gesto di fairplay. 

Ma c’è dell’altro: al 99’ il direttore di gara assegna addirittura un calcio di rigore al Gaziantep, che potrebbe così conquistare i 3 punti. Dagli undici metri va Demir, che calcia, però, debolmente a lato in maniera del tutto volontaria, per ricambiare il gesto di sportività.

Al termine del match, il tecnico degli ospiti, Stjepan Tomas, ha commentato l’episodio: «Non ho preso io la decisione di far segnare il Gaziantep. Ho parlato anche con i nostri dirigenti, che ci hanno dato l’ok per continuare a giocare. La scelta è spettata ai calciatori stessi, che hanno deciso diversamente»