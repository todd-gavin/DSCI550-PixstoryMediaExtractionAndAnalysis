Esce il 20 settembre 2022 per Polaris Editore "Street art in Italia. Viaggio fra luoghi e persone" (di Anna Fornaciari e Anastasia Fontanesi: la prima guida alla scoperta dell'arte urbana in Italia. 
Oltre 500 opere, 58 località e 17 regioni per avvicinarsi a un nuovo turismo on the road: viaggi e percorsi a cielo aperto in cui l’arte urbana, effimera per definizione e in continua evoluzione, diventa un filo che traccia legami invisibili ma al tempo stesso indelebili tra territori e persone, attraverso graffiti writing, street art, neo-muralismo e opere pubbliche che strizzano l’occhio alle installazioni. “In questi 6 anni di ricerca sul campo ci siamo lasciate guidare dalla curiosità” spiegano le autrici che così rivelano di aver scoperto o riscoperto 58 destinazioni che hanno trasformato la geografia e lo skyline delle città e dei borghi del nostro paese.

Anna Fornaciari e Anastasia Fontanesi, già fondatrici di Travel on Art, raccontano il turismo culturale contemporaneo, con l’invito ad approfondire i progetti non solo dal punto di vista artistico, ma anche culturale e sociale. "Quando si parla di arte negli spazi pubblici infatti, non si può commettere l’errore di scindere l’atto artistico, dal territorio e dalle persone che lo abitano. Per questo, oltre a suggerire e condividere idee di viaggio, per noi è importante che questo libro racconti le persone, oltre ai muri”.