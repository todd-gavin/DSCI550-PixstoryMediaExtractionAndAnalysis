Rientro vincente per Matteo Berrettini. Il numero 10 del ranking ATP è tornato a giocare all'ATP 250 di Stoccarda, primo torneo di preparazione a Wimbledon. Il romano ha sconfitto il moldavo Radu Albot con il punteggio di 6-2 4-6 6-3, in un'ora e 53 minuti di gioco. Contro il numero 128 del mondo, Berrettini ha dimostrato subito di poter contare sul suo devastante servizio, mentre ovviamente c'è ancora della ruggine da togliere nel resto del gioco: "Non davo per scontato che mi sarei sentito così bene al primo match dopo l'operazione. Non mi ero mai operato prima. Sono felice di essere riuscito a giocare tre set oggi, mentalmente non è stato facile ma è così quando perdi il ritmo. Nel terzo set ho lottato, sapevo di dover restare lì. L'attenzione adesso è incentrata sull'accumulare partite, l'erba è una delle mie superfici preferite e sono sicuro che il mio livello potrà soltanto salire da qui in poi" le sue parole a fine partita. Nel prossimo turno affronterà il vincente del match tra Lorenzo Sonego e Jan-Lennard Struff, sospeso dopo appena un game causa pioggia.