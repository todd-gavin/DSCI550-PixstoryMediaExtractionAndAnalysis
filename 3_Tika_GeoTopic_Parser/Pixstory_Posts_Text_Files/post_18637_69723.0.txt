Il prossimo 6 febbraio l'Italia del rugby sfiderà la Francia a Parigi nel Sei Nazioni. Nella giornata di oggi il tecnico azzurro Kieran Crowley ha ufficializzato i convocati per il raduno di Verona e per i primi due match (il secondo contro l'Inghilterra all'Olimpico il 13 febbraio) parlando della mentalità e degli obiettivi che dovranno avere i suoi.

"Quello che vogliamo è aumentare il rispetto e la credibilità all'interno del torneo ponendo le basi per la coppa del mondo 2023. In vista del torneo ci saranno sessioni dedicate per migliorare nelle due aree dove siamo stati deficitari: la difesa, perché siamo la squadra che ha subito il maggior numero di mete, e lo stesso vale per la disciplina in campo e le penalità concesse agli avversari".