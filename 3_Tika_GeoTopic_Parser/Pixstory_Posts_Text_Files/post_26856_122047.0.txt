Era rimasta l’unica capitale del fashion a non avere un museo dedicato. Ma ora con i denari messi a disposizione dal Ministero italiano della Cultura si punta decisamente alla creazione di uno spazio espositivo multidisciplinare all’interno di Palazzo Dugnani, così da poter competere con le rivali internazionali di Parigi, Londra e New York. La somma stanziata risulta di 4 milioni di euro. La storica dimora seicentesca, che si affaccia sui Giardini di Porta Venezia, presto diventerà fulcro e centro di ricerca del sistema dello stile milanese e nazionale. Il progetto prevede di recuperare, con un intervento di restauro, il piano terra dell’immobile nella parte dove si conservano le strutture originali, intervenendo in particolar modo sulle superfici decorate, nonché assicurando il consolidamento strutturale degli ambienti, in modo di recuperarne la disponibilità per una pubblica fruizione. I fondi statali vanno utilizzati per iniziare il cantiere entro il 2023, e quindi si è pensato subito a questo prestigioso edificio che ha affreschi del Tiepolo, ideale per raccontare a tutto il mondo le eccellenze del Made in Italy. Dalla Camera della Moda fanno sapere che apprezzano il progetto, ma poi bisognerà discutere della successiva gestione in maniera precisa. Resta da capire la posizione del Comune meneghino e se intende rilanciare la funzione di Palazzo Morando, situato in via Sant’Andrea nel Quadrilatero ,oggi sede della collezione Costume Moda Immagine. A breve capiremo le tempistiche e le dinamiche.