Parlando all'assemblea degli azionisti della Ferrari, il presidente John Elkann ha voluto sottilneare il roboante avvio di stagione del Cavallino Rampante in Formula 1 con due vittorie e due pole position per Charles Leclerc, cinque podi e la vetta di entrambe le classifiche iridate. "Due anni fa avevamo detto che si sarebbe dovuto lavorare molto per tornare a essere competitivi - ha esordito il presidente Ferrari - ma, dopo due stagioni difficili, il campionato è iniziato in modo emozionante. Come tutti i nostri tifosi sparsi per il mondo, sono felice che la Ferrari sia tornata a competere al più alto livello. Sappiamo bene che la stagione è appena iniziata e in Formula 1 la competizione è molto serrata, per questo motivo dobbiamo lavorare come team per ottimizzare ogni aspetto della nostra performance. Questo è lo spirito e l'approccio che voglio vedere a Imola (dove si correrà subito dopo Pasqua) e nel corso della stagione".