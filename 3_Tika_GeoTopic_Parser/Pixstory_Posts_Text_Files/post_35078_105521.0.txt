Le partite di Nations League rischiano di portare in dote infortuni muscolari per i calciatori stanchi dopo un'intera stagione. Ed è quello che rischia l'Inter, in ansia per Milan Skriniar, uscito anzitempo dalla sfida tra Slovacchia e Kazakistan. Alla mezzora del primo tempo il difensore si è fatto male nel tentativo di anticipare un avversario in scivolata. E' rimasto a terra dolorante ma, rialzatosi, ha provato a stringere i denti prima di chiedere il cambio dieci minuti più tardi.

I medici hanno subito temuto potesse trattarsi di un guaio ai legamenti del ginocchio. Dalle prime analisi però dovrebbe trattarsi di un dolore muscolare, probabilmente di una distrazione alta dei flessori sotto il gluteo. Nelle prossime ore saranno fatti altri accertamenti.