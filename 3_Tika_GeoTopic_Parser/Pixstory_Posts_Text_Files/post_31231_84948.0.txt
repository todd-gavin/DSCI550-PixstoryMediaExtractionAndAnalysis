L’Istituto Europeo di Oncologia aderisce anche quest’anno alla Giornata Mondiale per la Consapevolezza dell’HPV che si celebra il 4 marzo per motivare la popolazione, soprattutto i giovani, a vaccinarsi contro lo Human Papilloma Virus per ridurre a zero la mortalità per il tumore del collo dell’utero e frenare l’aumento dell’incidenza degli altri tumori collegati all’ HPV.
“La buona notizia di quest’anno è che in Italia  è stata approvata  la vaccinazione contro  l’ HPV per  femmine e maschi dai 12 ai 45 anni”dichiara Eleonora Preti, esperta nelle patologie HPV-correlate dell’Unità di Ginecologia Preventiva dello IEO. Se  questa ampia popolazione aderisse  in massa alla  campagna  vaccinale, potremo portare la mortalità per tumore del collo dell’utero sotto la soglia di 4 donne ogni 100.000 (ridurla quasi a zero) entro il 2030. Il piano d’azione OMS riguarda le donne e prevede di vaccinare il 90% delle ragazze entro i 15 anni di età e sottoporre a screening il 70% delle donne entro i 45 anni. Vaccinare e fare screening sicuramente può ridurre la mortalità per tumore del collo dell’utero, ma non basta per far sparire il virus e i suoi effetti cancerogeni. Solo con l’adesione al vaccino anche della popolazione maschile si può davvero fermare la circolazione virale e raggiungere più facilmente e rapidamente l’obiettivo mortalità zero per tumore del collo dell’utero e incidenza dimezzata per gli altri tumori HPV correlati. La campagna vaccinale contro l’HPV, ora aperta in Italia anche ai maschi sotto i 45 anni sarà la chiave non solo per proteggere le donne, ma anche per proteggere gli uomini dal rischio di tumori insidiosi come quello della gola.
 