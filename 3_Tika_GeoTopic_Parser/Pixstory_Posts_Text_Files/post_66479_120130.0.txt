ഇത്രമേൽ പ്രിയപ്പെട്ട വേറൊന്നില്ല . ചിത്രം പോലെ വർഷങ്ങളുടെ ആത്മബന്ധം ഞങ്ങൾക്കിടയിലുണ്ട്. ആ ബന്ധം അത്രമേൽ ഞങ്ങൾക്കിടയിൽ വേരൂന്നിയിട്ടുമുണ്ട്. എന്തിനുമേതിനും കാലത്തേയും പ്രായത്തേയും പിന്നിലാക്കി ഞങ്ങളേക്കാൾ മുന്നിൽ കുതിക്കുന്ന മുത്തശ്ശി.സ്നേഹത്തിന്റെ പര്യായ പദം എനിക്കെപ്പോഴും മുത്തശ്ശിയാണ്. മുത്തശ്ശിയേക്കാൾ നന്നായി ഞങ്ങളുടെ തല്ലുകൊള്ളിത്തരങ്ങൾക്ക് കൂട്ടുനിൽക്കാനും അതേ സമയം തളരുമ്പോഴൊക്കെ ചേർത്തു പിടിക്കാനും മറ്റാർക്കും കഴിഞ്ഞിട്ടില്ല..
വിദ്യാഭ്യാസത്തിന്റെ കാര്യത്തിലും മുത്തശ്ശി കില്ലാടിയാണ്. പണ്ടത്തെ ഇ എസ് എൽ സി ജേതാവാണ്. തനിക്ക് ലഭിച്ച അധ്യാപന തൊഴിൽ സാഹചര്യങ്ങൾ കൊണ്ട് ഉപേക്ഷിക്കേണ്ടി വന്നവർ.. 
എല്ലാത്തിലുമുപരി നല്ലൊരു വായനക്കാരിക്കൂടിയാണ് മുത്തശ്ശി. സാധനം പൊതിഞ്ഞു കൊണ്ട് വരുന്ന പേപ്പർ കഷ്ണം പോലും ചിക്കി ചികഞ്ഞ് വായിക്കാറുണ്ട്. വീട്ടിലെ പുസ്തക ശേഖരണത്തിലെ വലിയൊരു ഭാഗവും ഒന്നിലധികം തവണ വായിച്ച് പൂർത്തിയാക്കിയിട്ടുണ്ടാവും.ഇതൊന്നും പോരാത്തതിന് കഥയും പത്രത്തിലെ ഓരോ വാർത്തയും നുള്ളിയെടുത്ത് മറ്റുള്ളവർക്കും പറഞ്ഞു തരും. അങ്ങനെ അങ്ങനെ മുത്തശ്ശിയെക്കുറിച്ച് പറയാനേറെയുണ്ട്. കാലത്തെ പിന്നിലാക്കി മുന്നോട്ട് നീങ്ങുന്ന മുത്തശ്ശി എന്നുമെന്നും ഞങ്ങളുടെ കരുത്താണ്.♥️