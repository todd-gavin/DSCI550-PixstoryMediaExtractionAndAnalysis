Tutto è bene quel che finisce bene. Il giorno dopo la vittoria dello scudetto sul campo del Sassuolo, Stefano Pioli aveva denunciato la scomparsa della medaglia ricevuta durante la premiazione per la vittoria del campionato. "Ci terrei a riaverla, è la prima...", aveva scritto sperando che chi gliel'aveva rubata, o ritrovata, gliela facesse riavere. Una speranza appunto che però si è concretizzata.

La medaglia è stata consegnata da tre ragazzi, tra i 20 e i 25 anni, ai carabinieri di Reggio Emilia. I tre l'avrebbero ritrovata all'esterno degli spogliatoi dopo i festeggiamenti seguiti alla premiazione del Milan. Almeno così avrebbero dichiarato. In corso ci sono accertamenti per capire se le cose siano effettivamente andate così.

Pioli riavrà la sua medaglia dunque, anche se la Lega di Serie A lo aveva già tranquillizzato rispondendo alla sua denuncia sui social. "Ehi mister #Pioli, la medaglia te la diamo nuovamente domani".