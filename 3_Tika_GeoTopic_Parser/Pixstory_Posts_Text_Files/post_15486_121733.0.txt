Dopo la prestigiosa collezione di Massimo Cotto e gli oltre 2.000 dischi arrivati da ogni parte d’Italia, Gerry Basso, figlio nel noto jazzista Gianni Basso, ha deciso di donare l’archivio del padre a LECATTEDRALI ARTS, museo di opere d’arte e cimeli musicali condiviso in continua evoluzione, che sarà ospitato all’interno de LECATTEDRALI, struttura che sarà inaugurata nel Monferrato nella primavera del 2023.
 
In onore di questa importante donazione e nella memoria di Gianni Basso, verrà creato il “Gianni Basso Corner”, che comprenderà i dischi, gli strumenti musicali e gli abiti di scena dell’artista. Sarà possibile così ripercorrere la storia e la carriera del jazzista monferrino, che ha ispirato intere generazioni di artisti come Fabrizio Bosso e Dado Moroni e che negli anni ha collaborato con Chet Baker, Billie Holiday, Gerry Mulligan, Lee Konitz, Mina.
 
La Raccolta de LeCattedrali Arts si arricchisce anche della collezione personale di Gerry Basso, che conta oltre un migliaio di dischi acquistati in giro per il mondo. Il museo in continua evoluzione sta prendendo forma e si preannuncia come un vero tempio della musica unico nel suo genere.  Volutamente, in questo contesto, il termine scelto non è museo con i suoi connotati di immobilità, ma “raccolta” che più si adatta per rendere l’idea di uno spazio polivalente per le arti e la storia della musica in continuo movimento ed evoluzione.
 
Al momento, LeCattedrali Arts può contare più di 32.000 dischi in vinile e cd, migliaia di libri musicali, centinaia di cimeli, memorabilia, foto e oggetti autografati dai più grandi artisti italiani e internazionali, esponenti storici del mondo della musica, del cinema e del teatro. Una partecipazione attiva, ma soprattutto emotiva, che mostra il desiderio di appassionati di contribuire ad un progetto condiviso e alla nascita di luogo che custodisca oggetti che hanno segnato la storia della musica dandogli il giusto valore.