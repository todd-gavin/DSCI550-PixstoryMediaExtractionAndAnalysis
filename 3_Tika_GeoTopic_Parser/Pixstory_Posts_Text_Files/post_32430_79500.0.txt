L'Italia del curling non si ferma più. Nella giornata di oggi Stefania Constantini e Amos Mosaner hanno superato prima l'Australia 7-3 e poi la fortissima Gran Bretagna 7-5, confermandosi unico team imbattuto dell'intero torneo olimpico di curling misto di Pechino 2022. Quando mancano dunque ancora solo tre sfide alla fine della fase di round robin, contro Svezia, Canada e Cina, gli azzurri sono già matematicamente certi della qualificazione in semifinale, grazie alle 6 vittorie conseguite sin qui. Un risultato sopra le attese per la coppia azzurra, comunque non certo sprovveduta, visto il quinto posto conquistato agli ultimi mondiali.