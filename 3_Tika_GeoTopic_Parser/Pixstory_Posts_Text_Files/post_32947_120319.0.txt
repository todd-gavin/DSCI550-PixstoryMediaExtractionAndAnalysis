Alvaro Bautista entra nella storia della Ducati, firmando il 1000° podio della casa di Borgo Panigale in Superbike con 52 piloti diversi (la Kawasaki era arrivata a Donington a 500). Ed è una firma che conta perché arriva con una vittoria voluta, cercata e attesa. Verso metà gara è caduta qualche gocciolina di pioggia e allora Bautista ha rotto gli indugi passando Razgatlioglu e Rea e prendendo un minimo margine. A giocarsi il podio sono rimasti questi due e un rimontante Redding, che con la BMW risale fortissimo su pista umida e si mette in seconda piazza fino al penultimo giro, quando due battaglie sensazionali - la prima tra Razgatlioglu e Redding, la seconda tra quest'ultimo e Rea - disegnano il podio finale: vince la Ducati con Bautista, poi Razgatlioglu, Redding e Rea in quest'ordine. Quinto, il primo degli indipendenti, Axel Bassani, migliore degli italiani con Locatelli (Yamaha) e Rinaldi (Ducati) alle sue spalle. Lecuona, Lowes e Gerloff chiudono la top ten.