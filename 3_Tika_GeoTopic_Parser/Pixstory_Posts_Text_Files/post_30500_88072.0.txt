Terminata la prima giornata in pista del mondiale 2022 di F1, con i due turni di prove libere disputate sul circuito di Sakhir.
Dopo la sorpresa del miglior tempo di Pierre Gasly nella prima sessione, meno indicativa perché disputata con il sole ancora alto, nella seconda sessione disputata sotto i riflettori nell'orario di qualifiche e gara sono emerse le prime indicazioni.
La Red Bull si conferma la vettura da battere, con Max Verstappen che ha ottenuto il miglior tempo e impressionato anche nelle prove di passo gara. Non ha deluso neppure la Ferrari, seconda e terza con Charles Leclerc e Carlos Sainz e anch'essa apparsa molto competitiva sia sul giro secco sia sul ritmo. Più in difficoltà la Mercedes, quarta con George Russell e addirittura nona con Lewis Hamilton. Le sorprese positive sono invece Fernando Alonso e Valtteri Bottas, rispettivamente quinto e sesto, nonché le due Haas di Mick Schumacher e Kevin Magnussen, piazzatesi in ottava e decima posizione.