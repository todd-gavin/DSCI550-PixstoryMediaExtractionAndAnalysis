Alle 1:41 di venerdì notte è arrivato l’annuncio atteso da tempo: Roman Abramovich, i cui beni sono stati congelati dal Governo inglese, ha venduto il Chelsea. Dopo settimane di impasse, in cui la situazione pareva non sbloccarsi, è stata decisiva l’offerta da circa 5 miliardi di euro presentata dal consorzio guidato da Todd Boehly. Quest’ultimo è il co-proprietario dei Los Angeles Dodgers nonché il fondatore di Eldridge Industries. Niente da fare per il miliardario inglese Jim Ratcliffe, la cui proposta è arrivata fuori tempo massimo. 

Come sottolineato dalla stessa società inglese nel comunicato, «la cessione sarà finalizzata alla fine di maggio in attesa di tutte le autorizzazioni necessarie». Affinché l’accordo entri in vigore, infatti, dovrà prima essere approvato sia dalla Premier League che dal Governo britannico presieduto da Boris Johnson. 

Termina così dopo 19 anni l’era di Roman Abramovich, che nel 2003 sborsò circa 140 milioni di sterline per acquistare il Chelsea e negli anni lo ha reso un top club internazionale, capace di vincere ben 5 volte la Premier League, 2 la Champions League, 2 l'Europa League e altri 13 trofei vari. L’intero ricavato della vendita, come annunciato dallo stesso magnate russo, andrà alle vittime della guerra in Ucraina.