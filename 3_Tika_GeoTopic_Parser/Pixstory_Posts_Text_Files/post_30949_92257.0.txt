Sarà un'Olimpia Milano molto rimaneggiata quella che giovedì affronterà il Villeurbanne nell'ultima giornata della regular season di Eurolega. Un nuovo focolaio di Covid-19 ha infatti dimezzato gli uomini a disposizione di Ettore Messina: sono ben cinque le positività comunicate dal team, che vanno ad aggiungersi alle assenze di Dinos Mitoglu - fermo per positività a un controllo antidoping - e di Gigi Datome.
Il capitano della Nazionale si è sottoposto a un piccolo intervento chirurgico, come si legge  in una nota della società: "Datome è stato sottoposto a intervento in artroscopia al ginocchio sinistro per la rimozione di un frammento osseo, in seguito a trauma accusato durante il primo quarto della gara di Sassari. Il giocatore verrà rivalutato in tre settimane".
Milano in Eurolega è già qualificata per i playoff con il vantaggio del fattore campo, mentre domenica è attesa da un delicato turno di campionato in casa della Virtus Bologna, seconda in classifica ad appena due punti.