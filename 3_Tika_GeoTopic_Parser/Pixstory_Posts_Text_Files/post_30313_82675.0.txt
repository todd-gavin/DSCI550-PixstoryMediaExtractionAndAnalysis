Importante traguardo statistico raggiunto da Fabio Quagliarella nel match tra Sampdoria ed Empoli disputato oggi a Genova e terminato 2-0 per i padroni di casa.
La doppietta realizzata dal capitano dei blucerchiati ha infatti portato a quota 100 il numero di gol segnati da Quagliarella con la maglia della Sampdoria. 
A fine partita, l'attaccante ha dichiarato ai microfoni di Dazn: "I 100 gol sono un bellissimo traguardo, credo sia stata la giornata perfetta e dobbiamo godercela. Sono piccole soddisfazioni che ti porti dietro, vivo sempre con l'entusiasmo che avevo a inizio carriera nei campi di Serie C".
Quagliarella ha giocato nella Sampdoria nel 2006-2007 e poi dal 2016 ad oggi. Con il gol di oggi raggiunge anche quota 180 realizzazioni in Serie A, tredicesimo miglior marcatore nella storia del massimo campionato italiano di calcio.