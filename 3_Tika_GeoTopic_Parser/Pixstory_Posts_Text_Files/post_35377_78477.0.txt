È notizia di questa mattina la scomparsa di Maurizio Zamparini, 80 anni, ex Presidente delle società sportive di Venezia e Palermo. Conosciuto da tutti come il Presidente dei licenziamenti, a causa del suo temperamento particolarmente vulcanico che lo portava ad avere gran poca pazienza nei confronti degli allenatori che lui stesso sceglieva per guidare le sue squadre. Si è reso infatti protagonista negli anni di ben 51 esoneri, un vero e proprio record.
Zamparini ci ha lasciati a causa di alcune complicanze mediche sopraggiunte dopo un intervento di peritonite che lo aveva costretto in terapia intensiva negli ultimi giorni nell’ospedale di Cotignola, in provincia di Ravenna. Con le sue squadre riuscì a togliersi la soddisfazione di portare sia il Venezia che il Palermo in Serie A. Tanti i colleghi e gli amici che in queste ore gli hanno dedicato un pensiero. Gli appassionati di calcio lo ricorderanno per le sue uscite colorite e per i modi di fare focosi che gli hanno così permesso di essere definito il “mangia allenatori”.