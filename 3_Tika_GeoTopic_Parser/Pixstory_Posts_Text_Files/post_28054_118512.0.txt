Sei vittorie in 20 tappe, maglia verde del leader della classifica a punti, maglia gialla e a pois per il leader della generale e per il miglior scalatore. Cosa poteva chiedere di più da quest’edizione del Tour de France la Jumbo-Visma? Lo squadrone olandese ha portato a casa anche la cronometro di oggi, ultimo vero sforzo prima della passerella di domani a Parigi: a centrare il successo, il terzo in questa Grande Boucle dominata, è stato Wout Van Aert che, in maglia verde, si è confermato imbattibile nella lotta contro il tempo dei 40.7 km della Lacepelle Marivel-Rocamadour. Preceduto di 18” il compagno Jonas Vingegaard, che domani festeggerà la prima vittoria in un grande giro, mentre al terzo posto è arrivato il grande sconfitto (ma a testa alta) Tadej Pogacar. Quinto il nostro Filippo Ganna, attardato di 42” dal vincitore. 

Foto: Instagram letourdefrance