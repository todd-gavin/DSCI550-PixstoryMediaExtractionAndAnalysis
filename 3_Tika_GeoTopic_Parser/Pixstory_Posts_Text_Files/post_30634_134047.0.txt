Scattato dalla quattordicesima posizione, Max Verstappen ha dominato il GP Belgio, risalendo in prima posizione dopo appena 12 giri e involandosi poi verso un facile successo. La Red Bull completa una doppietta pesantissima in ottica Mondiale con il secondo posto di Sergio Perez, mentre la Ferrari si deve accontentare del terzo posto di Carlos Sainz, difeso con le unghie nel finale dalla pressione di George Russell. Charles Leclerc, costretto a un pit stop anticipato per via di una visiera finita in una ruota nei primi giri, avrebbe chiuso quinto, ma una penalità di 5 secondi ricevuta per eccesso di velocità in pitlane nel corso del cambio gomme provato al penultimo giro per ottenere il giro veloce lo ha fatto scendere sesto, scavalcato da Fernando Alonso. Proprio lo spagnolo nel primo giro ha avuto un contatto con Lewis Hamilton, il britannico ha avuto la peggio ed è stato costretto al ritiro.