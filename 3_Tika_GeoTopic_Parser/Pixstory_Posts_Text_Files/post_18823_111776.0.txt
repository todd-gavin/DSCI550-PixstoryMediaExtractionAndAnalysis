L'ultima volta che si è visto Federer su un campo da tennis è stato a Wimbledon ormai un anno fa. Era arrivato fino ai quarti di finale quando venne sconfitto dal polacco Hurkacz, poi a sua volta eliminato da Berrettini. Dopo quell'incontro Federer non ha più giocato e, nonostante ad agosto compia 41 anni, non pare avere intenzione di attaccare la racchetta al chiodo. Anzi, non vede l'ora che arrivi settembre quando a Londra ci sarà la Laver Cup, il torneo in cui sei tra i migliori tennisti europei sfideranno avversari del resto del mondo. Lì lo svizzero sarà in coppia con Nadal (nel doppio). 
 
"Adoro la Laver Cup e sono super entusiasta di tornare all'O2 Arena di Londra, una delle più belle città del mondo", ha detto Federer che, a quanto pare, di smettere non ci pensa proprio. Parole bissate dal suo agente: "Conosco abbastanza bene Roger da sapere che ha ancora fame di competere", ha detto Tony Godsick. "Il suo obiettivo è tornare a farlo nel circuito e provare a chiudere con un successo".