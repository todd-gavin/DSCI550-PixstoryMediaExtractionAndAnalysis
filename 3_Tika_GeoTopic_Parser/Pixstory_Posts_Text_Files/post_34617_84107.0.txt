Ingredienti
300 gr. tagliatelle
4 carciofi
2 acciughe sotto sale
1 limone
1 spicchio d'aglio
20 capperi
pepe q.b.
olio extravergine d'oliva q.b.
cipolla q.b.
sale q.b.
prezzemolo q.b.

Preparazione
Prima di iniziare mettiamoci un paio di guanti per evitare che si macchino le mani mentre prepariamo il nostro piatto. Iniziamo pulendo i carciofi in questo modo: eliminiamo i gambi e le foglie esterne più dure, dividiamoli a metà e togliamo la "barba". Li laviamo, li tagliamo a spicchi e li mettiamo in una terrina con acqua fredda e succo di limone, in questo modo eviteremo di farli annerire, infine dissaliamo i capperi sotto l'acqua corrente, togliamo la lisca e laviamo bene le acciughe.

Tritiamo la cipolla e il prezzemolo e facciamoli soffriggere con 5 o 6 cucchiai d'olio, con i capperi, le acciughe e lo spicchio d'aglio che poi andremo a togliere. Quando i nostri ingredienti sono soffritti e l'acciuga si è sciolta, togliamo l'aglio e inseriamo i carciofi ben scolati. Mischiamo tutti gli ingredienti e aggiungiamo acqua, quanto basta, per portare a cottura i carciofi. Saliamo pochissimo per via delle acciughe e dei capperi. Intanto che i carciofi finiscono di cuocere, mettiamo l'acqua per cucinare le tagliatelle e saliamo.

Quando la pasta è al dente la scoliamo e le facciamo finire la cottura  nella pentola o nel saltapasta dove abbiamo cotto i carciofi, mettendo se occorre acqua di cottura. Per servire le tagliatelle prendiamo un mestolo e una forchetta, tiriamo su una abbondante forchettata di basta e la arrotoliamo dentro al mestolo creando il famoso nido, che andremo ad impiattare. Per finire cospargiamo la pasta di prezzemolo, di pepe e mettiamo un filo d'olio, servendo le nostre tagliatelle ben calde. Farete un figurone.