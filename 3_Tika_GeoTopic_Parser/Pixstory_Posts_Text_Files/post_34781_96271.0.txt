La sconfitta contro il Liverpool per 4-0 aveva bisogno di uno scossone. D'altronde il Manchester United è ancora in corso per il quarto posto e quindi per l'accesso alla prossima Champions League. E così il club ha deciso di annunciare il tecnico che guiderà la squadra nella prossima stagione. Si tratta di Erik ten Hag che ha firmato un contratto fino a giugno 2025. Nelle ultime quattro stagioni, e attualmente, ha allenato l'Ajax.

"Negli ultimi quattro anni all'Ajax, Erik ha dimostrato di essere uno degli allenatori più eccitanti e di successo in Europa, famoso per il calcio attraente e offensivo della sua squadra e per l'impegno nei confronti dei giovani", ha detto il direttore sportivo John Murtough. "Nelle conversazioni con Erik che hanno portato a questa nomina, siamo rimasti profondamente colpiti dalla sua visione a lungo termine per riportare il Manchester United al livello al quale vogliamo competere, e dalla sua spinta e determinazione per raggiungerlo. Non vediamo l'ora di dargli il benvenuto al Manchester United quest'estate".

L'allenatore si è detto molto onorato di essere stato scelto come nuovo allenatore del Manchester United e che è determinato a costruire una squadra che possa tornare a vincere.