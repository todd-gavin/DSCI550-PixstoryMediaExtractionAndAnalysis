Per la collezione maschile Autunno/Inverno 2022 Silvia Venturini Fendi rilegge i codici tipici dell’estetica dandy incorporando elementi prettamente femminili senza rinunciare alle linee pulite e rigide della sartoria maschile. 
«Sicuramente mi riferisco ai nuovi anni Venti, quelli di questo secolo che, come abbiamo visto, sono iniziati in modo molto intenso. Mi è quindi sembrato interessante fare un punto e parlare di Dandismo che, come nel Novecento, potrebbe essere una reazione a una situazione che non può che migliorare» dice Silvia Venturini Fendi dopo la sfilata mentre chiede anche di spostare l’attenzione «sugli abiti. Perché ho voluto disegnare abiti che facciano sentire bene e che siano in grado di recuperare la cerimonia del vestirsi. E mi piace l’idea che gli uomini aggiungano dei dettagli propri come spille e orecchini perché vestirsi deve tornare a essere una cerimonia».