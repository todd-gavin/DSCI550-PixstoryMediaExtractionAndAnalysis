La necessità per Juventus e Atletico Madrid di disputare ancora un'amichevole prima dell'inizio del campionato ha fatto prendere una decisione velocemente. Annullata l'amichevole a Tel Aviv, le due formazioni si sono accordate per cambiare location: invece che in Israele giocheranno a Torino, alla Continassa, nel campo di allenamento dei bianconeri.

L'amichevole inizierà alle ore 18 e non ci saranno spettatori: sarebbe infatti stato difficile riuscire a organizzare vendita dei biglietti e sicurezza in tempi così rapidi. Quindi le squadre di Allegri e Simeone si sfideranno a porte chiuse.

L'esordio in campionato per la Juventus avverrà nel giorno di Ferragosto alle ore 20.45 contro il Sassuolo. L'Atletico Madrid debutterà in trasferta contro il Getafe nello stesso giorno, ma alle 19.30.