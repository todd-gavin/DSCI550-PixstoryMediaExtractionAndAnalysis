Poco dopo il sorteggio che ha definito i gironi che apriranno la competizione, i Mondiali di calcio in Qatar devono affrontare una spinosa questione.
Tutto nasce dalle dichiarazioni del generale Abdulaziz Abdullah al-Ansari, presidente del Comitato nazionale antiterrorismo del ministero dell’Interno e capo della sicurezza, rilasciate al Times: "Se un fan alzerà la bandiera arcobaleno e io gliela porterò via, non è perché voglio davvero farlo. Non è un insulto ma un gesto per proteggerlo, perché se non lo farò io, qualcun altro intorno potrebbe attaccarlo. Non posso garantire per il comportamento delle altre persone. Gli dirò: per favore, non c’è bisogno di alzare davvero quella bandiera, qui allo stadio. Vuoi dimostrare la tua opinione sulla situazione, fallo in una società in cui sarà accettata".
In Qatar le relazioni omosessuali sono considerate reato. Gli organizzatori del Mondiale hanno spiegato che gli omosessuali sono i benvenuti, ma con la raccomandazione di evitare effusioni in pubblico. E ora, si scopre, anche con il divieto di mostrare quello che è diventato il simbolo della loro comunità.