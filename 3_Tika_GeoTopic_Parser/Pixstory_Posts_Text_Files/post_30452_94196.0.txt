Stefanos Tsitsipas e Alejandro Davidovich Fokina si contenderanno domani il titolo nel torneo Master 1000 ATP di Montecarlo. Nella semifinale più attesa, il greco ha vinto abbastanza agevolmente contro uno Sascha Zverev apparso ancora provato dalla battaglia del giorno prima contro Jannik Sinner. 64 62 il punteggio finale a favore del numero 5 che nel Principato cerca il secondo successo della carriera.
Più combattuta l'altra semifinale tra Davidovich Fokina, salito alla ribalta per aver eliminato a inizio torneo Novak Djokovic, e il rinato Grigor Dimitrov. Lo spagnolo ha vinto 6-4 il primo set e avrebbe potuto chiudere in due set dopo essere trovato a servire per analogo punteggio nel secondo parziale. Davidovich ha patito il classico "braccino" perdendo la battuta e poi il decisivo tie break con due soli punti realizzati. A questo punto l'inerzia è apparsa tutta dalla parte di Dimitrov, capace di salire 3-0 nel terzo set. Per il bulgaro a quel punto si è però spenta la luce e il più giovane Davidovich ha ribaltato il punteggio, chiudendo per 6-3.