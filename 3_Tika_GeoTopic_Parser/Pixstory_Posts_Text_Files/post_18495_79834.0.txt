Per la prima volta da quando si era diffusa la notizia della sua sparizione, una testata giornalistica è riuscita a incontrare Peng Shuai, la tennista ricomparsa questa estate come per magia, come se non fosse mai stata al centro di ricerche e mille teorie sul perché fosse scomparsa. E' tornata a parlare e lo ha fatto con i giornalisti de l'Equipe a cui ha in primis detto di stare bene e di non essere mai sparita, ma anzi... "Non sono mai scomparsa", ha detto Peng Shuai.

"Semplicemente un sacco di persone, come i miei amici, compresi quelli del CIO mi hanno mandato tantissimi messaggi ed era quasi impossibile rispondere a tutti. Ma con i miei amici più intimi, sono sempre rimasta in contatto. Ho parlato con loro, ho risposto alle loro mail e ho anche parlato con la WTA. Ma a fine anno il sistema informatico di comunicazione del loro sito è stato cambiato e, quindi, molti giocatori hanno avuto difficoltà a connettersi in quel momento. Ma siamo rimasti sempre in contatto tra colleghi. Non so perché sia stata diffusa la notizia che fossi scomparsa".

Intanto anche il presidente del Cio, Thomas Bach, vorrebbe incontrarla. "Vorrei ringraziare tutti i giocatori ATP e WTA, tutti gli atleti e tutte le personalità che, in gran numero, si sono preoccupate per me", ha ancora detto la tennista all'Equipe, "ma non pensavo ci fosse una tale inquietudine per me e vorrei sapere: perché una tale preoccupazione? È stato un enorme malinteso e non voglio aggiungere clamore a esso".