All'indomani della vittoria contro l'Inter, i calciatori del Bologna hanno organizzato una visita a sorpresa a Siniša Mihajlović, ancora ricoverato all'Ospedale Sant'Orsola. 

Da sotto la finestra della camera del tecnico, la squadra al completo, con tanto di staff e dirigenti, ha iniziato ad intonare cori e ad applaudire il mister, visibilmente emozionato: «L'altra volta eravate venuti per ripulirvi la coscienza, oggi, invece, ve lo siete meritati. Mi avete fatto ringiovanire di dieci anni, grazie. Vi voglio bene».

Poi, una battuta in pieno stile Mihajlović: «Ah, siete qui post allenamento eh... vuol dire che non avete fatto niente oggi».