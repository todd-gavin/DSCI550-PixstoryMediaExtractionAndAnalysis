Al termine di una stagione che non sarà sicuramente ricordata come la migliore, ma che ha portato al titolo il Bayern Monaco e al quinto premio consecutivo come capocannoniere della Bundesliga per Lewandowski, si rischia di arrivare ai ferri cortissimi tra il giocatore polacco e la squadra bavarese. 

Lewandowski non ha fatto mistero di non avere più stimoli nel Bayern e da tempo in pubblico dichiara di non voler più rimanere. Lo ha ribadito anche dal ritiro della nazionale dove sta preparando le quattro partite di Nations League contro Galles, Belgio (due volte) e Olanda: "La mia esperienza al Bayern è finita", ha dichiarato, "non vedo alcuna possibilità di indossare ancora la maglia di questo club. Il Bayern è un club serio e spero che non mi fermerà. Un trasferimento è la soluzione migliore".

In realtà la dirigenza del Bayern Monaco non sembra così intenzionata ad accontentare quello che senza dubbio è stato il miglior attaccante d'Europa nelle ultime stagioni. Perdere un pezzo così pregiato a un anno dalla scadenza del contratto potrebbe essere complicato, soprattutto perché per sostituirlo i tedeschi dovrebbero mettere mano al portafoglio e spendere un bel po'. Ma l'alternativa non è molto più allettante, ossia tenere un calciatore contro la sua volontà.

Dove potrebbe quindi andare Lewandowski? La Spagna sembra essere la sua prossima destinazione. Barcellona in primis, ma anche Real Madrid, dovrebbero essere le due alternative che potrebbe vagliare. Sempre che a Monaco non ci mettano di traverso.