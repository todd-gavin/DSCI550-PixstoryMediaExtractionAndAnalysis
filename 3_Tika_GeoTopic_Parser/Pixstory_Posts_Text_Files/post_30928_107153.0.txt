Jelena Dokic, ex tennista australiana di origini serbe, ha svelato sui social network di essere arrivata a un passo dal suicidio. 39 anni, una semifinale raggiunta a Wimbledon a 17 anni e il numero 4 come best ranking in carriera, la Dokic ha vissuto un'adolescenza segnata dalla presenza di un padre padrone che ne ha condizionato la crescita. Su Instagram, Jelena ha spiegato cosa le stava accadendo lo scorso 28 aprile: “A momenti saltavo giù dal mio balcone al ventiseiesimo piano per togliermi la vita. Non dimenticherò mai quel giorno. Tutto è sfocato, tutto è buio. Non c’è suono, non c’è immagine, nulla ha senso… solo lacrime, tristezza, depressione, ansia e dolore”. L'australiana, che ora fa l'opinionista tv, ha poi aggiunto: “Scrivo questo perché so che non sono l’unica a vivere questi momenti. Sappiate che non siete soli. Non vi dico che ora sto bene, ma sto sicuramente meglio e sono su una strada migliore. Alcuni giorni sono positivi, altri meno. Alle volte faccio un passo in avanti, altre faccio uno indietro, ma ora sto lottando e sento di poterne venir fuori”.