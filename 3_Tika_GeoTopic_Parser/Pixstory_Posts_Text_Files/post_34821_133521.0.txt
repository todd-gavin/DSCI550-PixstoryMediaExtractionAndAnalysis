La Sampdoria vuole ripetere le prime due buone uscite nel terzo match contro la Salernitana, "una diretta rivale" per il tecnico Giampaolo: "Il nostro obiettivo? Mi aspetto di ripetere un livello di prestazione sulla falsariga di quello offerto nelle prime due gare di campionato con Atalanta e Juve perché per fare risultato serve quello. Andiamo a Salerno con buoni propositi".

"Il pari con la Juventus ci ha dato una grande energia", ha detto ancora il tecnico blucerchiato, "Domani sarà uno scontro diretto, la posta in palio vale doppio e la partita va giocata con quel tipo di accortezza. La gara sarà dura in un ambiente sicuramente caldo".

Tra gli undici titolari, schierati con il 4-1-4-1, ci sarà Djuricic e, forse, lo spagnolo Villar: "Lo vedo sempre più dentro. In allenamento fa le cose per bene e in questo mini tour de force giocherà anche lui dall'inizio". Perché dietro l'angolo c'è davvero un tour de force con Salernitana, Lazio e Verona. "Le tre gare in una settimana vanno gestite al meglio, ma ora pensiamo alla sfida di Salerno".