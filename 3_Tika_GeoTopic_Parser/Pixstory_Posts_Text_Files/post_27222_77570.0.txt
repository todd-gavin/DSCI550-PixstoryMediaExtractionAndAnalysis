Era il 28 gennaio del 1872 quando Giovanni Battista Pirelli, a soli 23 anni, scommette su qualcosa di assolutamente nuovo: la gomma. La partenza sono gli isolanti per telegrafi e cavi, ben presto oggetti d’uso quotidiano e coperture per carri e bici, prime forme della nuova mobilità. Pirelli cresce e supera le due guerre, nasce il cinturato, che segna il prima e il dopo della storia dei pneumatici. Una visione, straordinaria anticipazione dei tempi, perché arriva prima del boom economico, prima dell’autostrada del sole. 
Grazie al dialogo continuo con artisti e intellettuali, Pirelli sperimenta nuovi linguaggi interagendo con scrittori, filosofi, poeti, da Carrère a Kureishi, ieri da Elio Vittorini a Eugenio Montale e Salvatore Quasimodo. Ospita Luchino Visconti e John Cage e mette i tacchi a spillo a Carl Lewis, accompagnato dall’indimenticabile payoff “Power is nothing without control”. Trasforma la pubblicità in cultura e innovazione profondamente la comunicazione. Perché un’azienda deve vivere in relazione con la società e le sue evoluzioni, è nel mondo che la circonda che costruisce la sua identità, il suo progetto per il presente e la sua visione per il futuro. Ed è questa sua capaità di relazionarsi con il ‘fuori’ che gli ha permesso di crescere e diventare un marchio forte e riconoscibile. Riconoscibile come il suo logo, storico, innovativo e pertinente al prodotto. Quella P allungata quasi fosse fatta di gomma. P come Pirelli, ma anche come potenza, che non è nulla senza il controllo. P come progresso, perché sa sempre guardare al futuro. P come prestazione, come quella della Pechino-Parigi, del rally, della superbike, della formula 1, di Tazio Nuvolari, di Coppi, di Bartali.
Legata indissolubilmente a Milano è un’azienda internazionale con stabilimenti in 12 paesi nel mondo ma dove chiamano tutti ‘cinturato’ il celebre pneumatico. Perché italiana è l’identità, lo statuto dell’azienda. Di quella ‘bella signora’, come l’ha definita il Vice Presidente Esecutivo e CEO Marco Tronchetti Provera, ‘che sta ringiovanendo’.