कोरोना महामारी को दो साल हो गए हैं और महंगाई तेजी से बढ़ती ही जा रही हैं. इस महंगाई ने मध्यमवर्ग परिवारों का पेट पालना मुश्किल कर दिया है और हाशिए पर खड़े हुए हज़ारों कोल आदिवासी परिवारों का तो खाना ही छीन लिया है. 

बुंदेलखंड के पाठा क्षेत्र के गांव रम्पुरिया में रहने वाले लगभग 300 कोल आदिवासी परिवार सब्जी, दाल खाना ही भूल गए हैं.

70 वर्ष की छुटकी अम्मा बताती है कि "मैं इस उम्र में ज्यादा काम नहीं कर पाती हूं. जो भी लकड़ियां जंगल से लेकर आती हूं तो उसी को बेच कर दो चार पैसे कमा लेते है लेकिन महंगाई के कारण थोड़े से पैसे से कुछ नहीं आता तो मैं खेत से आलू के पत्तों को तोड़कर लेकर आती हूं और उसी की सब्जी बनाती हूं."

छुटकी अम्मा की तरह पाठा क्षेत्र के बाक़ी कोल आदिवासी परिवारों का यही हाल है. कभी चना की भाजी, कभी सरसों का साग तो कभी आलू के पत्तों का साग खेतों से तोड़ते है और इसी से पेट पालते है. यह भाजी दरसल फसल नहीं, खेत का बाई-प्रोडक्ट है जिसकी बाज़ार में बिक्री नहीं होती है.