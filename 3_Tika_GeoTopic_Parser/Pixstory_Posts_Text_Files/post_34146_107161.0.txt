Secondo La Gazzetta dello Sport Zlatan Ibrahimović è pronto a firmare un contratto annuale con il Milan. È previsto per la settimana prossima l’incontro decisivo tra le parti: la dirigenza rossonera è pronta ad accontentare lo svedese, che vuole concludere al Diavolo la propria carriera. 

Nonostante l’infortunio al ginocchio che lo terrà ai box per la prima parte della prossima stagione, Ibra non ha intenzione di mollare e il Milan, conscio della sua importanza all’interno dello spogliatoio, è assolutamente disposto a continuare il matrimonio. Probabile, dunque, che la firma arrivi nelle prossime settimane.

Lo svedese, che fino ad oggi guadagnava 7 milioni di euro, dovrebbe firmare un rinnovo che preveda una parte fissa a cifre simboliche, e una più consistente legata a bonus personali (presenze, gol e assist) e di squadra.